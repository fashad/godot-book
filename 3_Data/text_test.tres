 
	

 

 
فهرست



































بخش اول:  درآمد
	پیش‌گفتار : معرفی کتاب مدیریت ایرانی
	مقدمه آقای دکتر احمدی نژاد
	از مشکلات ایران تا نظریه مدیریت ایرانی























پیش‌گفتار : از ایرا ن معاصر تا  نظریه مدیریت ایرانی

آ. مسئلۀ بحرانی ایران معاصر
از استعمار نو تا بیداری ایرانیان
جنبش رنسانس (بنابر یک نقل ) از اواسط قرن چهاردهم در ایتالیا آغاز شد. این جنبش در قرن پانزدهم به اوج خود رسید و در قرن‌های شانزدهم و هفدهم به سراسر اروپا گسترش پیدا کرد. به‌سبب عناصر اجتماعی شکل‌یافته درمیان جنبش رنسانس و پروتستانتیسم و با تغییر پارادایم ایمان مسیحی از اخلاق پدرسالارانه، زاهدانه، جمع‌گرایانه و کلیسامحور کاتولیک به اخلاق فردگرایانه و سرمایه‌دارپرور پروتستان، تغییراتی بنیادین آغاز شد.  ابتدا به‌تدریج در داخل اروپا توسعۀ اقتصادی و صنعتی و زندگی شهری شکل گرفت و سپس در جهان‌ بیرون از اروپا پدیدۀ استعمار بروز کرد. قرن‌های هفدهم و هجدهم را از این جهت شاید بتوان به «قرن‌های رقابت کشورهای اروپایی بر سر سفرهای اکتشافی، شناسایی سرزمین‌های دور، کشورگشایی، و توسعۀ قلمرو تجاری در آن سرزمین‌ها» نام‌گذاری کرد. 
به‌دلیل ویژگی توسعه‌خواهی استعمار، دامنۀ آثار آن خیلی زود به سرزمین‌های دیگر در آسیا، آفریقا، آمریکا، و حتی آن‌سوی اقیانوس آرام، یعنی اقیانوسیۀ کنونی، کشیده شد. «تجارت با زور، کشورگشایی و مستعمرات» ازجمله واژگان کلیدی‌ای هستند که ماهیت رویکرد استعمار در این قرن‌ها را به‌خوبی نشان می‌دهند. در قرن بعد، یعنی در ابتدای قرن نوزدهم، در بخش‌های زیادی از دنیا، چتر سیطرۀ کشورهای استعماری، به‌ویژه اسپانیا و سپس انگلستان، گسترده شده بود، به‌نحوی‌که این گفته وارد ادبیات مردمان اروپا شد که «خورشید هرگز در امپراتوری اسپانیا (و بعدها انگلستان) غروب نمی‌کند». و البته به‌زودی پرتغال و روسیه و فرانسه هم به میدان این رقابت وارد شدند.
در واکنش به افراط دولت‌های استعماری در چپاول کشورهای استعمارزده، جنبش‌های بیداری و اعتراضی در برابر استعمار شکل گرفت که درنهایت عمدتاً به دو پدیده منتهی شد: الف) جنبش‌های بیداری و اصلاح‌طلبانه در کشورهای تحت استعمار، که گاه با رسیدن به قدرت، به نهادینه‌سازی عنصر اصلاح و مقاومت نیز می‌پرداختند؛ ب) تغییر رویکرد استعمارگران از استعمار خشن و آمرانه و نظامی به استعمار نوین و نرم و فرهنگی. 
در استعمار نوین، هدف‌گذاری استعمارگران چنین بود که کشورهای تحت استعمار، اهداف استعمارگران را اهداف خود بدانند و هویت خود را با آن‌ها پیوند بزنند، به‌گونه‌ای که اهداف استعمارگران، بدون تلاش‌های سخت و پرهزینۀ پیشین و بدون تحریک جنبش‌های بیداری و اعتراضی و اصلاح‌خواهانه، تأمین شود. 
ازجمله اقدامات شکل‌گرفته در رویکرد استعمار نوین، می‌توان به این موارد اشاره کرد: 
دو	 ایجاد حکومت متناسب با اهداف استعمار از طریق مشارکت در سازمان‌دهی دیوان‌سالارانۀ متناسب در کشورها در قالب دولت ـ ملت‌؛
2)	شکل‌دهی به طبقۀ نخبگان از طرق مختلف از جمله مشارکت در طراحی و ایجاد نظام آموزشی مدرن و متصل کردن برگزیدگان آن¬ها به کانون‌های پنهانی استعماری ؛
3)	ایجاد نهاد تحقیق و توسعه استعمار از طریق مشارکت و نفوذ در جریان مطالعات مردم‌شناسی،  اجتماعی، اقتصادی، فرهنگی، و سیاسی کل دنیا؛ 
4)	نفوذ جریانی و جریان نفوذ  در ساختار و بخش‌های رسمی و غیررسمی مؤثر در این کشورها؛ 
شاید بتوان تاریخ دو قرن اخیر در جهان را در تعبیر «کشمکش متقابل این نهضت‌های بیداری، ملی و اصلاح‌خواهانه با استعمار نوین» خلاصه کرد. مشخص است که این کشمکش از سطح نظریه‌ها و طرح‌های کلان بین‌المللی و ملی، تا رخدادهای مهم و اثرگذار دو قرن اخیر در کل دنیا و نهادهای برآمده در دو سوی این کانون‌های تخاصم، گسترش دارد. در منطقۀ پیرامون ایران نیز سیر این اتفاقات استعماری از شمال آفریقا، مصر، هند، عثمانی، عربستان، فلسطین، لبنان، عراق، و غیرهم، همگی صفحات دردناک تاریخ معاصر و دویست‌ساله منطقۀ ما را رقم می‌زنند.
طلیعه بیداری  معاصر ایرانیان
در ایران عزیز ما، اگرچه گزارش‌هایی موجود است که زمینه¬های نخستین حضور استعمارگران را اواخر قرن شانزدهم و اوایل قرن هفدهم میلادی، یعنی زمان سلطنت شاه‌عباس صفوی، نشان می‌دهد، اما بیداری و هوشیاری ایرانیان در مقابل این پدیده حدود دو قرن بعد، یعنی اواخر قرن هجدهم و اوایل قرن نوزدهم و پس از شکست ایران در جنگ‌های ایران و روس، کلید خورد. این تأخیر در هوشیاری و دریافتن پدیدۀ استعمار و ابعاد آن به از دست رفتن بخش‌های بزرگی از ایران، تضعیف اقتدار حکومت مرکزی قاجار، و بدتر از همۀ این‌ها احساس سرشکستگی و یأس اجتماعی ایرانیان از مقاومت در برابر قدرت استعمارگران و سلطه‌گران خارجی منجر شد. 
در اواخر حدود یک و نیم قرن حکومت قاجاریان، دو نهضت اجتماعی ـ سیاسی، روند بیداری ایرانیان را در مسیری جدید انداخت: نهضت تحریم قرارداد استعماری تنباکو، و جنبش مشروطیت. درخلال این دو نهضت بود که ایرانیان دریافتند علاوه بر مبارزه با استعمار خارجی، مسئلۀ استبداد داخلی هم مشکلی جدی بر سر راه پیشبرد نهضت اصلاح و بیداری است. ایرانیان، سرخوش از پایان سلسلۀ قاجار، به سلطنت پهلوی امید بسته بودند تا ایران را به وحدت برساند و بتواند علاوه بر تحقق اهداف انقلاب مشروطیت، بخش‌هایی از عقب‌ماندگی‌ها را جبران کند. ولی به‌زودی این امید واهی بی‌بنیانیِ خود را نشان داد و ایران، مستبدی دست‌نشانده را بر خود مسلط یافت، به‌گونه‌ای که استعمار و استبداد که تاکنون دو کانون موازی و مستقل قدرت بودند و همین تقابلِ گاه‌گاه زمینۀ جنبش‌های اصلاحی تنباکو و مشروطه را فراهم آورده بود، این بار در امتداد یکدیگر، به تحکیم قدرت علیه مردم پرداختند و به‌رغم شکل‌گیری دولت مرکزی مقتدر توسط رضاشاه و اجرای برخی طرح‌های توسعه‌آفرین صنعتی و زیرساختی، با اشغال ایران در 1320 شمسی، بر فرضیۀ دولت مستبد حافظ استقلال ایران مُهر بطلان خورد. بعدها در جریان قیام ملی شدن نفت در سال‌های 1329 1332 شمسی نیز مرحوم مصدق تلاش کرد دست استعمار انگلیس را از نفت ایران کوتاه کند، اما در عمل، با خیانت شاه، عوامل وابسته نفوذی و قدرت طلب و برخی همراهان سست پیمان که منتهی به شکست طرح مصدق شد، این امر به انجام مد نظر نرسید. و چنین شد که در ذاکرۀ ایرانیان حک شد که باوجود رویکرد استبدادی در حکومت داخلی، امکان پیروزی بر استعمار وجود ندارد. و همین قضاوت جمعی و تاریخی بود که نهایتاً انقلاب سال 57 را رقم زد. 
عبور همزمان ایرانیان از استبداد و استعمار
پس از آن نیز در جریان طراحی نظام سیاسی جدید ایران در مجلس خبرگانِ قانون اساسی سال 58، یکی از جدی‌ترین دغدغه‌های مشهود و پرتکرار، بازتولید روابط استبدادی در نظام سیاسی جدید ایران بود.
پیروزی انقلاب 57 در ایران از یک سو نقطۀ به‌هم رسیدن جریان‌های مختلف اصلاح‌خواهانۀ سنتی، مدرن، ضداستبدادی، و ضداستعماری با یکدیگر بود که فرصتی تاریخی را برای برقراری عدالت اجتماعی و آزادی، به‌مثابۀ آرمان دیرینه و ملی ایرانیان، و احیای سنت‌های فرهنگی تحقیرشده و منزوی‌، کنار زدن استبداد، ترمیم شکاف‌ها و گسل‌های فعال‌شدۀ اجتماعی و فرهنگی، و حفظ استقلال در برابر استعمارگران جدید، فراروی ایرانیان قرار می‌داد، اما از سویی دیگر «که عشق آسان نمود اول، ولی افتاد مشکل‌ها».
آغاز مواجهه انقلابیون پیروز با مقوله اداره کلان کشور
به‌ظاهر، موانع بزرگ استعمار خارجی و استبداد داخلی کنار رفته بود و فرصت برای بازسازی ایران و رساندن ایران به قطار پیشرفت و تعالی تمدنی فراهم بود. اما چگونه؟ به‌سمت کدام هدف و چشم‌انداز مورد تفاهم و اجماع ملی؟ مبتنی بر کدام الگو و اندیشه و نظریه برای ادارۀ جامعه؟ تازه داشت برای دست¬اندرکاران مشخص می‌شد که آنچه در برابر آن قرار گرفته‌ایم، یعنی مقولۀ «ادارۀ جامعه»، بزرگ‌تر از ظرفیت‌ها و دانش‌ها و آمادگی‌هایی بود که تصورش را داشتیم. ما وارد یک خلأ بزرگ تمدنی شده بودیم، این خلأ ابعاد وسیع جامعه‌ای را تحت تأثیر قرار می‌داد که گمان می‌کرد به‌زودی وارد فضای جدید زندگی آرمانی خود خواهد شد، «خلأ تئوریک ادارۀ کشور».
ب. خلأ تئوریک ادارۀ کلان کشور
خلأ تئوریک یک وضعیت اجتماعی است
«خلأ تئوریک» یا «خلأ نظریه» در ادارۀ کلان جامعه صرفاً به‌معنای نبود نظریه نیست، بلکه وضعیتی اجتماعی است که در آن از یک سو مسئولیت تصمیم‌گیری دربارۀ موضوعاتِ کلانِ متعددِ ناظر به زمان کنونی و آینده بر عهدۀ حاکمیت است و از سوی دیگر الگوها و چارچوب‌هایِ نظریِ همسو و هم‌نوا با آرمان‌ها و مطالبات ملی برای طراحی کلیات و جزئیات مقولۀ «ادارۀ کلان» در دسترس نیست. در چنین وضعیتی، اگر نسبت‌به این خلأ خودآگاهی وجود داشته باشد، تدبیر راهبردی عبارت خواهد بود از واگذاری انبوه اختیارات و تصمیم‌گیری‌ها و منابعِ در اختیارِ حکومت به خود مردم و سبک کردنِ بارِ مسئولیت‌های محوله به مجموعۀ حکومت تا جای ممکن. اما اگر نسبت به این خلأ، به‌مثابۀ وضعیت حاکم بر مقولۀ اداره و حکم‌رانی، آگاهی وجود نداشته باشد یا مبانی اتخاذشده‌ مانع از سبک کردن بار مسئولیت‌های حاکمیت و سپردن امور به مردم باشد،  به‌ناچار بحرانی مستمر در جامعه انباشته می‌شود، بحران تمرکز قدرت سیاسی و ثروت اقتصادی در دست حکومت و از سوی دیگر ناتوانی و ناکارآمدی حکومت در تأمین نیازهای خُرد و کلان جامعه و مردم. در این وضعیت، مردم نمی‌توانند مسائل را حل کنند، چون منابع مالی و مجوزهای قانونی عمدتاً در اختیار حکومت است و حکومت نیز نمی‌تواند مسائل را حل کند، چون در وضعیت خلأ تئوریک قرار دارد. در این شرایط، اگر سوءاستفاده‌ها و مفاسد نهادهای مرتبط با حکومت هم به این وضعیت اضافه شود، بر دشواری می‌افزاید و آن‌چنان را آن‌چنان‌تر می‌کند.
خلأ تئوریک مقتل انقلاب‌های پیروز شده است
در این صورت، این سخن آشکار می‌شود که «خلأ تئوریک ادارۀ کشور» مقتل همۀ انقلاب‌هایی است که با پشتوانۀ مردمی، نظام سیاسی قبلی را کنار می‌زنند، ولی نظام سیاسی جدید و برآمده از انقلاب نیز توانایی حل مسائل مردم را ندارد. پس از طی شدن فضای ماه‌عسل‌گونه و عاطفیِ پس از پیروزی انقلاب و استقرار نظام سیاسی جدید، انبوهی از نارضایتی‌های اجتماعی، سیاسی، فرهنگی و اقتصادی، نظام سیاسی را در معرض انواع سرنوشت‌های ناپسند قرار می‌دهد. استحاله، مصالحه با استعمارگران سلطه‌گر، اعمال خشونت علیه مردم معترض و ناراضی و تعویق هر بحران به قیمت تعمیق همان بحران، نمونه‌هایی از این موارد هستند. اگر در میانۀ این حلقۀ مارپیچِ مخاطره‌آمیز، راهی برای اصلاح گشوده نشود، انفجار اجتماعی، با پیامدهای نامعلوم، محتوم به‌نظر می‌رسد.
خلأ تئوریک باید چارچوب تحلیلی پدیده‌های مختلف سیاسی و اجتماعی و فرهنگی هر نظام سیاسی_اجتماعی تمرکزگرا باشد
مادام که طبق قرارداد شکل‌گرفته میان مردم و نظام سیاسی برای ادارۀ کشور، یعنی براساس قانون اساسی مصوب سال‌ ۵۸ و بازنگری شده در سال ۶۸، منابع و اختیارات متعددی برای مجموعۀ نظام حکم‌رانی و ادارۀ جامعه درنظر گرفته شده‌است و درنتیجه حل‌وفصل بسیاری از امور و مسائل جامعه، جز از مجرای مداخلات وسیع و مستمر حکومت میسر نیست، خلأ تئوریک مزبور عمیق‌‌ترین بستر اجتماعی ایران است که به همۀ کنش‌ها و اقدامات اجتماعی سمت‌وسو می‌بخشد و آن‌ها را کنترل، محدود و هدایت می‌کند. درنتیجه، خلأ تئوریک باید چارچوب تحلیلی پدیده‌ها و وضعیت‌ها و رویدادهای سیاسی، اجتماعی، فرهنگی و اقتصادی جامعۀ ایران باشد. 
معنای این سخن آن است که نبود نظریه و اندیشۀ روشنِ مبتنی بر مبانیِ مورداتفاق برای ادارۀ کشور، بستر اصلی بسیاری از بلاتکلیفی‌ها و اختلاف‌نظرهای بی‌پایان در مسائل مختلف است. همین روشن نبودن مقصد و مسیر و حدود و ارزش‌های لازم‌الرعایة است که بستر بسیاری از چالش‌های اجتماعی است.
نتیجه راهبردی مهم این که، تحلیل¬ها و توصیه¬های اصلاحی¬ای که این بستر مهم اجتماعی را نادیده می¬گیرند یا سهم چندانی برای تأثیر آن قائل نیستند، دچار خطای فاحش و اولیه اند. یعنی از آغاز در موقعیت نادرست تحلیلی، صحنه را گزارش می¬کنند و در نتیجه تحلیل¬ها و توصیه¬های برآمده از آن گزارش¬ها نیز اعتبار نظری ندارند و در عمل نیز علاج و راه¬حل نخواهند بود.
ج. مسئله‌ای به نام «ادارۀ جامعه و فاصلۀ نخبگان علمی و حتی سیاسی از آن»
علت این‌که این خلأ پس از 43 سال از عمر نظام جمهوری اسلامی، همچنان به قوّت خود پابرجاست، عوامل و مؤلفه‌های مختلف اجتماعی است که در اینجا به یکی از مهم‌ترین آن‌ها می‌پردازم. یکی از این عوامل، فاصلۀ نخبگان علمی و حتی سیاسی و مدیریتی  از حقیقت مسئله‌های ادارۀ جامعه است، یعنی نارسایی لایه‌ای از نیروهای انسانی که علی‌القاعده وظیفۀ پر کردن خلأ تئوریک  به معنایی که در بالا گفته شد، بر عهدۀ آن‌ها بوده‌است.
موضوع ادارۀ جامعه موضوعی واحد و یکپارچه است و تجزیۀ آن در سطح مفهومی خطایی بزرگ است
مسئلۀ «علوم انسانی»، «علوم انسانی اسلامی»، «تحول حوزه»، «تحول دانشگاه»، «چالش ناکارآمدی نظام اداری کشور و نارضایتی‌های اجتماعی ناشی از آن»، «بحران‌های سیاسی و اجتماعی» و حتی «خباثت‌های نظام سلطه علیه ایران و جمهوری اسلامی» و «شکل‌گیری طبقۀ الیگارشیک ممتاز»، همگی چهره‌های متعدد و درحال تبدّل یک مسئله و امر واحد هستند. این مسئلۀ واحد به‌واسطۀ چهره‌به‌چهره و موضع‌به‌موضع و بُعد‌به‌بُعد دیده شدن، به مسائل خردتر پیش‌گفته تجزیه شده و لاجرم هنوز صورت‌مسئلۀ کلان و واحد وضوح نیافته‌ و هرکس به‌ زعم خویش برای بخشی از مسئله مشغول یافتن راه‌حل شده‌است.
در سطوح اجرایی¬تر، نظیر تقسیم کارها میان قوا یا حتی تقسیم کارهای داخل یک قوه نظیر قوه مجریه نیز همین خطا به چشم می¬خورد. یعنی پیش از فهم یک¬پارچه از مساله و طراحی راه¬حل یک¬پارچه برای آن به حسب تقسیمات اداری، فعالیت¬های خردی انجام می¬شود که هر یک بخشی از مساله را مساله پنداشته و برای آن مساله تحریف شده راه¬حلی متوهمانه تعریف شده و در نتیجه اساسا امکان منطقی حل مساله اصلی را ندارند. 
موقف تمدنی کنونی جامعۀ ما «ماقبل اداره» و «مابعد اراده» است
دربارۀ پدیدۀ «ادارۀ کلان جامعه»، همانند هر مسئلۀ انسانی دیگر، سه سطح اراده‌ورزی ممکن است. در سطح اول، هنوز نمی‌دانیم که می‌توانیم نقشی در «ادارۀ کلان» داشته باشیم، چون در سطح «ماقبل اراده» قرار داریم. یعنی صرفاً شاهد و تماشاگر وقایع این عرصه هستیم و منفعلیم و متأثر محض از آن هستیم. در سطح دوم، متوجه می‌شویم که در امر اداره یا سرنوشت اجتماعی خویش، می‌توانیم نقشی داشته باشیم و آن موقع است که عقل ما تازه فعال می‌شود و برای نقش‌آفرینی در این سطح شروع به فعالیت و کنش می‌کنیم. این سطح «مابعد اراده» است. 
به گمان من، انقلاب سال 57 مردم ایران را نسبت‌به «امر اداره» یا «سرنوشت اجتماعی» کشور، به سطح مابعد اراده رسانید. اما برای یک مدیر کلان کشور، سطح اول فاجعه است (یعنی این تصور که مشکلات اجتماعی سیاسی از نقطه¬ای خارج از اراده انسان¬ها پدید آمده و لذا راه¬حلی مدیریتی برای آن¬ها وجود ندارد و صرفا باید آن را به تقدیر سپرد) و سطح دوم بسیار ناکافی است (یعنی این که یک مدیر صرفا تصور کند که راه¬حلی مدیریتی برای یک مشکل مفروض وجود دارد ولی به چیستی و چگونگی راه¬حل درست یا راه¬حل¬های نادرست اشراف و تسلط نداشته باشد، ناکافی است و عملا به حل مشکل نمی¬انجامد) ، بلکه برای او سطح سومی لازم است. یعنی اولاً باید به  1) آرمان‌ها و اهداف کلان و مبانی؛ 2) مکانیسم‌های اجتماعی، اقتصادی، فرهنگی و سیاسی؛ 3) وضعیت کشور در این محورها؛ 4) منابع در اختیار کشور؛ 5) ظرفیت‌های اجتماعی و انسانی در ابعاد گوناگون؛ 6) ایده‌های مختلف نقش‌آفرینی مدیر؛ 7) مهم‌تر از همه، خواست‌ها و مطالبات مردم؛ تسلط نسبی پیدا کند. ثانیاً به‌لحاظ شخصی، خود را برای این مسئولیت چنان آماده کند که تمام عزم و اراده و ظرفیت‌های وجودی‌اش را در خدمت آرمان‌های ملی کشور قرار دهد. این سطح سوم که شاید بتوان با تعبیر «تسلط و اشراف» از آن یاد کرد، سطح «اداره» است. یعنی اراده‌ورزی با اشراف و تسلط و ازسرِ محاسبه و طراحی و تعقل و تدبیر.
فاصلۀ نخبگان علمی  از مسئلۀ ادارۀ جامعه
متأسفانه به ‌معنایی که گفته شد، وضعیت موقعیت نخبگان علمی  ما از موقف اداره، «فاصله‌دار» ارزیابی می‌شود. نخبگان علمی ما، ازنظر علمی، وجودی و انسانی، در حوزه و دانشگاه، برای تدبیر مسائل کلان (و در بسیاری موارد حتی خُرد) آماده نمی‌شوند و مسیرهای بعد از تحصیل ایشان نیز به‌سمت «ادارۀ کلان» جامعه شیب طراحی¬شده¬ای ندارد. درنتیجه، نسبت‌به امر اداره و سرنوشت کلان اجتماعی در سطح ماقبل اراده، یعنی سطحی حتی پایین‌تر از مردم، به‌سر می‌برند . اثر این نکته آن است که مردم مسایل را دارای راه¬حل می¬دانند ولی نخبگان علمی، عملاً و گاهی نظراً مشکلات را اجتناب¬ناپذیر و یا فاقد راه¬حل می¬دانند. نتیجۀ این فاصله آن است که امور اجتماعی و سیاسی و اقتصادی و فرهنگی، ازنظر نخبگان، اموری محتوم و از‌پیش‌معیّن و تغییرناپذیر تلقی می‌شوند و شأنی جز تماشاگر بودن و در بهترین حالت تماشاگری هوشیار برای آن بودن برای نخبگان وجود نخواهد داشت. این هوشیاری هم درنهایت در حد دانش‌های توصیفی باقی می‌ماند و توانایی ورود به سطح طراحی، خلاقیت، مهندسی و در یک کلام «اداره» را نخواهد داشت. 
با تفکیک رشته¬های متکفل تحلیل و طراحی حوزه مسایل کلان، عملا متخصصین این رشته¬ها امکان توصیف و تحلیل مسایل کلان اجتماعی که لاجرم ابعادی متعدد دارد نخواهند داشت. زیرا رشته تخصصی¬شان تنها توانایی نظری فهم و تحلیل و طراحی یکی از ابعاد این مسایل کلان را برای آنها فراهم کرده است. این درحالی‌که هیچ‌کس متولی جمع‌بندی و کنار هم قرار دادن توصیفات دانشمندان و متخصصان علوم گوناگون و شکل دادن تصویری گویا و مدل‌وار از جامعه نیست، تصویری که درصورت وجود، زمینه را برای مدیریت کلان دانش‌بنیان کشور فراهم می‌آورد.
فاصلۀ نخبگان سیاسی از مسئلۀ ادارۀ جامعه
این فاصله درمیان شخصیت‌های سیاسی و مدیریتی نیز به‌چشم می‌خورد. خلأ تئوریک زمینه‌ای ایجاد کرده‌است که شخصیت‌های سیاسی و مدیریتی در موقعیت‌های تصمیم‌گیری عملاً چارچوب نظری مرجعی برای مراجعه ندارند و درنتیجه به‌تدریج به‌سمت انواع عمل‌زدگی‌ها سوق می‌یابند و گروهی از ایشان به‌تدریج اصل امکان یا ضرورت یا مطلوبیت مراجعه به چارچوب نظری و اندیشه‌ای برای تصمیم‌گیری را منکر می‌شوند و گروهی دیگر چارچوب‌های حاکم امنیتی و سیاسی مبتذل  را برای تصمیم‌گیری انتخاب می‌کنند.
از سوی دیگر، ساختارهای دولت و مجلس، که اصلی‌ترین نهادهای تصمیم‌گیرنده برای امور کلان کشور هستند، به‌دلیل تعریف نارسای قانونی خود، دچار عمل‌زدگی ناشی از بخشی‌نگری در دولت، و محلی‌نگری در مجلس هستند. خود این نارسایی نیز میان شخصیت‌های مدیریتی و سیاسی با مسائل کلان و واقعی ادارۀ کشور، به‌گونه‌ای مضاعف، فاصله ایجاد می‌کند.
تجربه‌های پس از انقلاب برای پر کردن این خلأ
به‌رغم وجود این فاصله میان فضاهای نخبگانی حوزه و دانشگاه و مسائل کلان ادارۀ کشور، حرکت‌ها و اقداماتی در جهت پر شدن خلأ تئوریک شکل گرفته ‌است. بررسی تفصیلی یک‌به‌یک این حرکت‌ها و ریشه‌یابی ناموفق بودن آن‌ها مجالی مستقل می‌طلبد. اما با نگاهی سریع و راهبردی به این حرکت‌ها، می‌توان بیان داشت که نگاه‌های غلط به مقولۀ اداره، علوم انسانی و اجتماعی، علوم اسلامی، روش‌های تولید دانش، و خوانش‌های  ایدئولوژیک و پیش‌داورانه از مقولۀ اداره و دانش، ازجمله علل ناکامی این حرکت‌ها بوده‌اند، درحالی‌که دانش و اندیشۀ ادارۀ کلان کشور نه در خلوت¬کده‌های پژوهشی حوزه و دانشگاه قابل‌دستیابی است و نه از ترسیم امتداد خیالی و متوهمانه دانش‌های دینی به دست می¬آیند، زیرا این دانش‌ها عمدتاً در فضای ماقبل اراده ـ چه برسد به اداره ـ نضج و نمو یافته‌اند و امتداد نظری آن‌ها به علت تناسب¬شان با فضای ماقبل اداره آن‌ها را تغییری نمی‌دهد. 
د. راه حل چیست ؟ چگونه می¬توان بر این خلأ فائق آمد
ضرورت تمسک به دانش برآمده از تجربۀ مدیریت کلان
فقط با سلوک معرفتی و راه‌جویانه در دل مسائل کلان مدیریتی است که می‌توان به عمق و حاقّ مسائل کلان اداره دست یافت و با واکاوی آن‌ها به احکام نظری و دانشی این مسائل راهی گشود. متأسفانه این نوع سلوک معرفتی¬ـمدیریتی گزینه‌ای بود که به ذهن طراحان این حرکت‌ها نرسید یا برای آنها مقدور نبود. جالب است که بنیان¬گذار فقید جمهوری¬اسلامی، در نامه تاریخی منشور روحانیت، نیز این نکته را به همه گوشزد کرده بود که فقط با حضور در همۀ میدان‌های ادارۀ کشور، متوجه نارسایی‌های دانش‌های حوزوی برای ادارۀ کشور می‌شوید. 
درواقع، روش منتج و ثمربخش در تولید نظریۀ اداره و پر کردن خلأ تئوریک ادارۀ کلان کشور آغاز حرکتی رفت‌وبرگشتی میان حوزۀ مدیریت کلان اجرایی کشور و حوزۀ نظریه‌پردازی و تولید دانش عملی مدیریت کلان است. درمیان این رفت‌وبرگشت‌ها، تجربه‌نگاری و صورت‌بندی نظری این تجربه‌نگاری‌ها، سپس طی کردن مکرر چرخه تدقیق و تحقیق و جمع‌بندی‌های علمی و بررسی تجارب مدیریتی در کل دنیا، طراحی مدل‌های عملیاتی و اجرایی مبتنی بر دانشِ شکل‌گرفته و در آخر آزمودن آن طرح‌ها در موقعیت اجرایی کلان، مددکار خواهد بود.
نقش علمی آقای دکتر احمدی‌نژاد برای وضعیت کنونی ما (وضعیت استمرار خلأ تئوریک)
آقای دکتر احمدی‌نژاد، رئیس‌جمهور دولت‌های نهم و دهم، شخصیتی است که بُعد علمی ایشان در حوزۀ مسائل مدیریت کلان تا حدود زیادی تحت‌الشعاع شخصیت سیاسی ایشان، به‌ویژه پرداخت‌های رسانه‌ای مغرضانه دربارۀ تصویر اجتماعی ایشان، مورد غفلت واقع شده‌است. حجم این بی‌خبری عمومی از شخصیت علمی ایشان به‌حدی است که در مصاحبۀ اخیر سایت اقتصاد آنلاین با ایشان  و با آشکار شدن تسلط مثال زدنی ایشان به مباحث اقتصاد کلان، عمدتاً تعجب ناظران از این تسلط قابل‌رؤیت بود که البته به بیان هم درآمد. اما فارغ از این نکته، ازنظر نقشی که از ایشان در مسیر پر کردن خلأ تئوریکِ موردبحث، می‌توان توقع داشت، لازم است اندکی این بُعد شخصیتی ایشان تبیین شود.
ایشان در سیری کاملاً تجربی و از سطوح پایین مدیریتی، مراحل استکمال اندیشۀ مدیریتی را طی کرده‌است و با اصرار بر ابتنای مدل‌های عملیاتی بر دانش‌های روز از یک سو، و پرهیز از غلبه دادن وسواس‌آلود ادبیات و مدل‌های دانشی بر طرح‌ها و ایده‌ها در هر سطح مدیریتی از سوی دیگر، انباشته‌ای از فهم‌ها و بصیرت‌های قابل‌اجرا را نزد خود محفوظ داشته‌‌است. از جهت سوم، اصرار بر اتخاذ رویکردی خلاقانه و طراحانه در حل مسائل، که ناشی از شخصیت مهندسی ایشان است، ذهن ایشان را از حالت انفعال در برابر مقتضیات واقعیت¬ها خارج کرده‌است. نیازی چندان به اشاره نیست که این انفعال در میان مدیران به‌شدت رواج دارد. از جهت دیگر، ایشان همواره تلاش علمی را وجهۀ همت خویش قرار داده‌است تا این فهم‌ها و بصیرت‌های مولودِ موقفِ اقدام و اجرا را به صورت‌بندی‌های نخستین علمی بیان کند تا باب گفت‌وگوی فضاهای علمی‌ با آن باز شود.
با این اوصاف، تواضع حقیقی و بی‌تکلّف ایشان، در کنار صلابت فکری و اندیشه‌ای و جدیت بی‌تعارف در مباحثات و مجادلات عالمانۀ این حوزه، ایشان را به شخصیتی ویژه برای تحقیقات حوزۀ «مدیریت کلان کشور» بدل کرده‌است که البته متأسفانه به‌دلیل غلبۀ فضای سیاسی بر اذهان بسیاری از سیاسیون و طرفداران جناح¬های سیاسی و ملاحظات ناشی از اعمال محدودیت¬های امنیتی برای مطلعین از این ظرفیت، از این فرصت استفادۀ شایانی نشده و نمی‌شود.
برخی مفروضات نظری آقای دکتر احمدی‌نژاد در نظریۀ مدیریت ایرانی
1)	«اداره جامعه» امری یکپارچه است. بنابراین، تجزیۀ آن، به‌سبب بخشی‌نگری و محلی‌نگری، خاستگاه آفات بسیار بوده‌است. در وجهی دیگر، جامعه و امور و مسایل اجتماعی نیز امری واحد و البته دارای ابعاد است و تجزیه¬های مرسوم به ابعاد امور اجتماعی یعنی تجزیه به امور اقتصادی، فرهنگی، سیاسی و غیره، تنها کاربرد تعلیماتی داشته و در مقام طراحی های اجتماعی این تفکیک¬ها رهزن مدیران و برنامه ریزان بوده است.
2)	انسان، محور و مسئلۀ اصلی مدیریت کلان است. در نتیجه همه انسان¬ها فارغ از انواع دسته¬بندی¬های اجتماعی، موضوع مدیریت کلان هستند و در نتیجه برای شناخت این موضوع مدیریت بناچار باید از مطالبات فطری انسان‌ها در نظریه‌پردازی و طراحی‌های مدیریت کلان آغاز کرد.
3)	حرکت تاریخ در مسیر ظهور و بروز کمالات فردی و اجتماعی انسان‌ها در متن حیات فردی و اجتماعی آن‌هاست. لذا حرکت تاریخ انسانی و انسان تاریخی، استکمالی و رو به کمال است. با این نگاه، بسیاری از تحولات و تغییراتی که در بدو امر ناپسند تلقی می-شوند، در واقع دورخیزی برای جهشی بزرگتر در سیر استکمالی تاریخ هستند . 
4)	مقولۀ مدیریت بر ساختارهای خرد و کلان و حکومت، از مدیریت شخصی و فردی انسان بر خویش آغاز می‌شود. در نتیجه اولین شرط یک مدیر (به خصوص مدیر کلان ) تسلط بر خویش است. این تسلط در فراز و فرودهای سیاسی مختلف ثباتی را پدید خواهد آورد و نبود آن انواع هیجانات مختلف را از ضمیر شخص مدیر به ساحات اجتماعی منتقل خواهد ساخت . 
5)	حکومت برای تأمین حقوق اساسی انسان‌ها تشکیل شده و محدودسازی این حقوق، ازجمله آزادی، از نشانه‌های انحراف حکومت‌ها از فلسفۀ اولیۀ تشکیل آن است. این مبنا که ناشی از بحث «فلسفه تشکیل حکومت¬ها» است، رویکرد مهمی در نقد ساختارها و رویکردهای حکمرانی و از سوی دیگر برای طراحی سازوکارهای حکمرانی مطلوب به دست می¬دهد . 
6)	ورود به مسائل مدیریتی باید از مدخل وضع مطلوب فطری و انسانی باشد و نه از مدخل آسیب¬شناسانه.
توضیح آن که از نگاه ایشان آغاز تفکر از مدخل آسیب شناسانه، انسان را در موقف استکبار و خودبرتربینی نسبت‌ به انسان‌های موردبررسی قرار می‌دهد و خطایی شناختی را در تحلیل مسائل آن حوزه باعث می‌شود.  در حالی که با آغاز تفکر از «وضع مطلوب فطری و انسانی» در مسایل مختلف، هم تحلیل وضع موجود را در امتدادی متناسب با راه¬یابی و حل مسئله قرار می¬دهد و هم در مقام طراحی راه¬حل، اهداف به سمت وضع مطلوب نشانه گذاری خواهد شد.  
ار	رویکردهای مختلف مدیریتی به انسان و جهان و خدا و ارتباط این‌ها با یکدیگر، ریشه در نگرش‌های مبنایی الهیاتی و انسانی دارد. بر این اساس، تفاوت¬های میان سبک¬های مدیریتی بیش از آن که ناشی از فنون و مهارت¬ها و تکنیک¬های مدیریتی باشد، ناشی از نگرش¬های بنیادین و مبنایی شخص مدیر در مورد انسان (موضوع مدیریت)، جهان (محیط کلان سیستم حاکم بر مدیریت) و خدا (مبدأ و غایت این دو) است.
8)	عبور از مرزهای شیطان‌ساخته میان انسان‌ها که انسان¬ها را از یکدیگر دورساخته و برای هر بخش و گروهی از انسان¬ها حقوق متمایزی تصویر کرده است. لازمه این عبور پیش چشم قراردادن چشم‌انداز وحدت متعالی همۀ انسان‌ها با یکدیگر، با برادری و آزادی و عدالت، است. 
9)	مدیران از آغاز باید از فکر کردن به مسائل مدیریتی از مدخل ضعف‌ها و نارسایی‌های ذهنی و مهارتی خود پرهیز کنند. توضیح این سخن، آن که بسیاری اوقات مدیران از دریچه ضعف¬های شخصی خویش موضوعات را تحلیل و بررسی و در نتیجه اقداماتی را طراحی می¬کنند. این خطای مرسوم بسیاری از راه¬حل¬های ممکن و موجود را از دسترس خارج می¬کند و اوضاع ناهنجار استمرار پیدا می¬کند.
10)	 «شیطان» و راهبردهای ضد انسانی¬ای که او و پیروان فریب خورده¬اش در پیش می¬گیرند عمدتا بر جدایی، تحقیر، تضعیف و اسارت انسان¬ها مبتنی است. لذا توجه به این راهبردهای شیطانی اهمیت مهمی در اندیشه مدیریتی کلان دارد، به ویژه که برخی از این راهبردهای ضد انسانی، به عنوان رویکردها و یا فنون مدیریتی در صحنه جوامع مشهود است.
ه. معرفی اثر حاضر
فعالیت‌های زمینه‌ساز تولید این اثر
من ـ نگارندۀ این پیش‌گفتار ـ از میانۀ سال ۱۳۹۲ و اواخر دورۀ دولت دهم، با آقای دکتر احمدی‌نژاد امکان ملاقات پیدا کردم. پس از پایان دولت دهم، در حدود 110 جلسه، موسوم به «هم‌اندیشی انقلاب»، با حضور آقایان دکتر احمدی‌نژاد و مهندس مشایی تشکیل می‌شد که دریافت‌های فکری این دو برادر با حضور جمعی از استادان حوزه و دانشگاه در زمینه¬های فلسفه و عرفان و اخلاق و علوم اجتماعی مورد کنکاش و بررسی قرار می‌گرفت. امیدوارم ره‌آورد این جلسات مفید و جالب، و در نوع خود کم‌نظیر، در موقعیتی مناسب، به جامعۀ علمی کشور عرضه شود.
در سال ۱۳۹۴، طی مصاحبه‌ای پژوهشی با آقای دکتر احمدی‌نژاد که هنوز توفیق عرضۀ آن به جامعۀ علمی را نیافته‌ام، حدسی که از پیش دربارۀ ایشان داشتم تأیید شد و آن‌هم وجود بافت نظری حاوی «نظریۀ اداره» در ذهن ایشان به‌شکل دانش ضمنی  و البته همراه با صورت‌بندی‌های اولیه بود.
پس از آن، در سال ۱۳۹۵، اندیشه‌های مدیریتی آقای احمدی‌نژاد، پس از پرداخت¬های تدوینی اولیه برای جمعی برگزیده از دانشگاهیان و حوزویان، در قالب «دورۀ پیشرفت و تعالی»، توسط خود ایشان ارائه شد که با استقبال مواجه گردید. این دوره دو سال بعد، در سال ۱۳۹۷، در قالب «هم‌اندیشی اقتصاد ایران در مدار اصلاحات» و در سطحی تخصصی‌تر، به همت برخی دانشگاهیان تکرار شد.
پس از این نشست هم‌اندیشی، سلسله‌جلساتی با حضور اساتید ودانشجویان مقطع ارشد و دکتری اقتصاد و برخی فعالان اقتصادی، با عنوان «هم‌اندیشی اقتصادی» برگزار شد که در طی آن‌ها، ایده‌های اقتصادی آقای دکتر احمدی‌نژاد در حوزه‌های تخصصی‌تر اقتصاد، مثل منابع طبیعی، پول و بانک، زمین و مسکن، ساختار بودجه و موارد دیگر، توسط ایشان ارائه شد و مورد بررسی و ارزیابی قرار گرفت.
در همۀ این سال‌ها از حسرت‌های نگارنده این بود که اندیشه‌ها و تجارب مدیریتی آقای احمدی‌نژاد مجال عرضه به جامعه را پیدا ‌کنند، اندیشه‌هایی که هم در موطن اقدام و مدیریت اجرایی کلان بارور شده بودند و هم در این سال‌ها از صافی مباحثات کارشناسی متعدد ـ که نگارنده خود شاهد بخشی از آن‌ها بود ـ گذر کرده بودند و پختگی‌های چندوجهی و شاید بی‌نظیری در آن‌ها شکل گرفته بود.
رویکرد روشی تولید این درس‌گفتارها
در طراحی این درس‌گفتارها، درضمن مشورت با برخی کارشناسان، به این نتیجه رسیدیم که مباحث درس‌گفتارها در دو بخش آماده و ارائه شوند: نخست، موردکاوی‌های آسیب‌شناسانۀ مسائل حوزۀ مدیریت کلان؛ سپس طرح مبانی نظریۀ مدیریت کلان از نگاه آقای دکتر احمدی‌نژاد. البته بخش‌هایی از مطالب مدنظر از جمله اصل صورت بندی « نظریه مدیریت ایرانی» به جلد آیندۀ کتاب موکول شد که از خدا توفیق ارائۀ آن به جامعه علمی را خواستارم.
معرفی بخش¬ها و درس¬گفتارهای کتاب
در بخش اول، سه گفتار به عنوان درآمد مباحث آمده¬است. 
	پیشگفتار کتاب دالانی نظری از مساله ایران معاصر تا کتاب حاضر را ترسیم می¬کند که نوعی دورخیز نظری به پرداختن به «نظریه اداره» را زمینه¬سازی می¬کند.
	در مقدمه کتاب، آقای¬دکتر¬احمدی¬نژاد مساله حقوق اساسی و نسبت آن با حکومت را به عنوان مهم¬ترین مبنای خود در این اثر مطرح می¬کنند. 
	در آخرین گفتار این بخش که اولین درس¬گفتار کتاب هم هست، مشکلات ایران و علت پایداری نسبی آنها در 70سال گذشته به عنوان نقطه آغاز درس¬گفتارهای کتاب حاضر انتخاب¬شده¬است.در این درس¬گقتار اجمالاً روشن¬می¬شود که چرا ایشان از انواع ریشه-یابی¬های سطحی و روبنایی عبور کرده و به آسیب¬شناسی و ریشه¬یابی عمیق (ساختاری_نظری ) مشکلات کشور پرداخته است. 

در بخش دوم کتاب : 
س	درس‌گفتارهای فصل اول (درس 2 تا 6 ) یعنی «گشودن حلقۀ بستۀ مدیران»، «ساختار تصمیم‌گیری» و «ساختار بودجۀ کشور» صبغۀ مدیریتی دارند و حاوی آسیب¬شناسی¬ها و تحلیل‌های ارزشمندی در مباحث مدیریت کلان‌اند.
	درس‌گفتارهای فصل دوم (درس 7 تا 11) یعنی «منابع طبیعی»، «زمین و مسکن» و «پول و بانک» به سه مبحث مهم و زیرساختی اقتصاد کلان از منظر مدیریت کلان اختصاص دارند و حاوی ایده‌های جالبی برای عبور از انسدادهای کنونی اقتصاد ایران، و در برخی موارد جهان هستند.
	درس‌گفتارهای فصل سوم (درس12 تا 15) «تأثیر دولت در هویت»،«نقش دولت در فرهنگ» و «توسعه علمی»؛ مباحثی در حوزۀ جامعه‌شناسی کلان نگر و جامعه شناسی توسعه هستند که به نحو تلویحی اشاره¬ای به نظریه‌ای درباب هویت و فرهنگ دارند که البته از منظر مدیریت کلان و با رویکرد آسیب¬شناسانه مطرح شده اند.
	تنها درس¬گفتار فصل چهارم (درس 16) «سیاست داخلی و سیاست خارجی» است که به تبیین مبنای انسانی یکسان در سیاست داخلی و خارجی می¬پردازد.  
در بخش سوم ، مبانی نگرشی «نظریه اداره » پیشنهادی کتاب معرفی می¬شود. 

	درس‌گفتارهای (18 تا20) «توحید و انسان»، «فلسفۀ تاریخ، هدایت و فرایند ظهور» و «نقش شیطان» به مباحثی در حوزۀ الهیات حکم‌رانی اشاره می‌کنند و از این منظر درخور توجه‌اند.
	درس‌گفتارهای (21 تا 23) «آزادی»، «عدالت» و «فلسفۀ تشکیل حکومت‌ها» در حوزۀ اندیشۀ سیاسی‌اند که به‌لحاظ پرداخت از منظر مدیریت کلان اجرایی کشور، مشتمل بر رویکردهای بدیع و نوآورانه‌اند.
بخش چهارم حاوی پیوست¬های مرتبط با محتوای کتاب است .
	«منشور بهار»، سندی است که در 12 بند، مانیفست نظری «نهضت به سوی بهار» را تبیین می¬کند.
	«نامه¬های اصلاح»، نیز محتوای دو نامه آقای دکتراحمدی¬نژاد به آبت¬الله خامنه-ای در مورد مشکلات کشور و راه¬های اصلاح آنهاست.
روش نگارش کتاب و رعایت نکته‌های ویراستاری
پس از پیاده‌سازی درس‌گفتارهای ارائه‌شده و ویرایش اولیه که برای انتشار در شبکه‌های مجازی مناسب بود، درصدد بازنویسی متن برآمدم. با کمی ارزیابی، متوجه شدم که بهتر است حالت گفتاری و صمیمیت و حرارت موجود در کلام آقای دکتر احمدی‌نژاد حفظ شود تا پرداخت‌های راهبردی مباحث از نظر خوانندگان دور نگردد. لذا فقط به برخی اصلاحات جزئی که انتقال فضای گفتاری به نوشتاری، به‌علت حذف لحن و زبان بدن، آن‌ها را الزامی می‌کرد بسنده کردم. در ابتدا به ‌سبب‌ تعهد به عبارات، افزوده‌های این‌چنینی در داخل کروشه قرار داشتند، ولی با زیاد شدن تعداد کروشه‌ها، به‌ناچار آن‌ها را حذف کردم تا زیبایی متن از میان نرود. تیترها و عناوین نیز برای خوش‌خوان شدن مطالب، افزوده شدند.
اما در نهایت به همت و امداد برخی از دوستان ناگزیر از بازنویسی متن شدیم هرچند هم-چنان تلاش شد تا حد ممکن لحن و تعابیر ایشان محفوظ بماند. 
تشکر و قدردانی
بیش و پیش از همه، از درگاه حضرت ربّ‌العالمین شاکرم که توفیق انجام این خدمت را به حقیر عنایت کرد. استمرار این توفیق و اخلاص در آن را از درگاه باری‌تعالی تمنا دارم. در مسیر تهیۀ درس‌گفتارهای تصویری و بعد آماده‌سازی آن برای انتشار، دوستان متعددی زحمت کشیدند که برخی اجازۀ ذکر نامشان را ندادند. از کارآفرین ارجمند جناب آقای ناقدی¬نیا به‌سبب حمایت‌ها و تشویق‌هایشان برای این کار سپاس‌گزارم. از دوستانی که در طراحی درس‌گفتارها مدد رساندند و از ذکر نامشان محرومم تشکر می‌کنم. از جناب آقایان نورایی، سرودلیر و شاکری، بابت کمک‌هایشان در انتشار درس‌گفتارهای تصویری، متشکرم. سرکار خانم زینب قهرمانی و آقای علی رحیمی زحمت پیاده‌سازی متون را بر عهده داشتند. سرکار خانم زهره صادقی ویرایش اولیۀ متن را متناسب با انتشار در پیام¬رسان ها که به سرعت نیاز بود متکفل شدند و دوست عزیزی هم زحمت تهیۀ چکیده‌های درس‌گفتارها را متقبل شد. از سرکار خانم خدیجه آسیمه از موسسه ویراستاری متنوک برای ویراستاری حرفه¬ای و نهایی کتاب سپاسگزارم. پیگیری‌های دلسوزانۀ جناب سید معین قیومی در طول کار، بار مهمی را از دوش بنده سبک کرد و بسیاری از نارسایی‌های میانۀ راه هم توسط ایشان رفع ‌و رجوع شد. در طول کار، از مشاورۀ برادران عزیز، مهندس اسکندری و کیانی، در موضوعات مختلف بهره بردم. با کمک حلقه¬ای از دوستان نیز که متواضعانه اجازه ذکر نامشان را ندادند، متن بازخوانی و بازنویسی شد. جناب کاظم علیرضا با طرحی ویژه و هنر نقاشی دیجیتال لب مطالب کتاب را به تصویر کشیدند و در انتهای این فرایند هم جناب محمد حقی راهنمایی و کمک بسیاری برای کتاب آرایی و انتشار این اثر متقبل شدند. بدین وسیله، از جانب خودم و آقای دکتر احمدی‌نژاد، از همۀ این عزیزان تشکر و قدردانی می‌کنم و جبران این زحمات را از خدای متعال برای این عزیزان مسئلت دارم. 
از همسر عزیز و صبورم که با تحمل مرارت¬ها و سختی¬های این مسیر امکان پیمودن این مسیر را برایم فراهم کرد به طور ویژه سپاس¬گزارم که قطعا بدون صبوری های ایشان چنین امکانی وجود نداشت. 
در انتها از آقای دکتر احمدی‌نژاد هم تشکر ویژه دارم که به‌رغم کثرت کارهای متعدد و فرصت‌ محدود، برای تکمیل این اثر وقت و فرصتی اختصاص دادند و گام مهمی در مسیر ثبت دانش ضمنی مدیران کلان برداشتند.
در پایان، از همۀ خوانندگان فاضل و دانشمند تقاضا دارم با نظر دقت و عنایت، اثر حاضر را مورد توجه قرار دهند و مراقبت کنند که ادبیات صمیمانه و گویش نزدیک به گویش عامیانه آن، که انتخاب راهبردی جناب آقای دکتراحمدی¬نژاد است، عمق راهبردی مطالب مطرح‌شده را از نظرشان دور ندارد. طبیعتاً اشکالاتی در کار مشاهده خواهد شد که ناشی از قصور حقیر است. امید است که با تذکرات خوانندگان، در نوبت‌های بعد نشر، این اشکالات مرتفع گردند. 
وَ آخِرُ دَعْوانا أَنِ الْحَمْدُ لِلَّهِ رَبِّ الْعالَمِينَ
حسین وظیفه‌عالی
24/3/1400
 
مقدمۀ آقای دکتر احمدی‌نژاد
حقوق اساسی و حکومت
پس از حق حیات، حق رشد و کمال و تعیین سرنوشت از مهم‌ترین حقوق اساسی انسان و منشأ سایر حقوق انسان‌اند که از مسیر سازوکارهای اجتماعی، تعامل با دیگران، تلاش برای همگانی شدن و ارتقای آزادی و عدالت و کرامت انسانی، حاصل می‌شوند. حکومت‌ها اساساً به‌منظور ایجاد سازوکار لازم برای جاری شدن ارادۀ عمومی برای تأمین این حقوق و بهره‌مندی از آن‌ها شکل گرفته‌اند و مستقلاً فاقد هرنوع اصالتی هستند.
انحراف شیطانی در ساختار حکومت¬ها
مانند هر امر دیگر بشری، شیطان با ایجاد انحراف در اهداف، ساختارهای حکومتی را مستقل از آن اهداف و آرمان‌ها و ارادۀ عمومی تعریف کرده و به‌مرور در مقابل بشر قرار داده‌است. مجاهدت‌های فراوان اندیشمندان و مصلحان برای اصلاح ساختارها و رفتارهای حاکمان و برگرداندن آن به مسیر اصلی، به ارائۀ نظریه‌ها، مکاتب و راهکارهای متنوع انجامیده‌است. در دوران اخیر، اندیشۀ متعالی «اصالت آزادی انسان‌ها»، و حاکمیت مردم بر مردم در چنبرۀ نظام سرمایه‌داری گرفتار شده و در سوی دیگر «حقیقت عدالت مداری» زیر سایۀ سنگین اَعمال حکومت‌های مارکسیستی به محاق رفته‌است.
انسان، همچنان در اسارت انحصارها
 جامعۀ انسانی، به‌رغم اعتلاء در اندیشه و معرفت، همچنان با تمرکز و انحصار در آزادی، ثروت، قدرت و استیلای تبعیض، فقر، مسابقۀ تسلیحاتی، جنگ، دیکتاتوری و سرکوبِ حقیقت انسانی مواجه است. همچنین، تفکیک وجوه سیاسی، اقتصادی، اجتماعی و فرهنگی جوامع انسانی از یکدیگر، جدا کردن آنان از مبانی نظری ناظر به حقیقت انسان و جهان، رابطۀ آن‌ها با یکدیگر و آفرینندۀ یکتا، حقوق اساسی انسان‌ها و نقش و مأموریت آنان در این عالم، راه را بر دریافت راهکار جامع و پایدار بسته‌است.
با فهمی روشن دربارۀ ابعاد وجودیِ بی‌نهایت و البته پیوستۀ انسان که صاحب اندیشه، تعقل، حق انتخاب و اراده است و همسویی او با ارادۀ الهی و با تلقی از طبیعت به‌عنوان ابزار و بستر نشو و نما و تعالی و شکوفایی حقیقت و استعدادهای بی‌نهایت انسان، دریافت جدیدی از مفاهیمی مانند آزادی، عدالت، کرامت، اقتصاد، سیاست، ثروت و مدیریت به‌دست می‌آید، راه برای بروز و ظهور حقیقت مشترک انسانی باز می‌شود، بسیاری از اسارت‌ها و تعصبات از بین می‌روند، امکان تعامل همگانی و اعمال ارادۀ عمومی در ادارۀ جوامع کاملاً فراهم می‌گردد، و ریشۀ ظلم‌ها و تبعیض‌ها و جنگ‌ها می‌خشکد.
کتاب مدیریت ایرانی تلاشی برای معرفی این راه جدید، فراتر از سرمایه‌داری و کمونیسم، در ادارۀ جوامع است که علاوه بر مزایای منحصربه‌فرد خود، مزایای آن دو را نیز در بر دارد و از معایب آن‌ها مبرّاست. این اثر محصول مطالعات و تجربیات شخصی و مباحثات گسترده با بسیاری از صاحب‌نظران در رشته‌های گوناگون است. انتظار دارم همۀ دلسوزان و اندیشمندان، با مشارکت در نقد و اصلاح، به تکمیل و پویایی آن کمک کنند. در پایان، از همۀ دوستان و عزیزانی که در پدید آمدن این اثر تلاش کردند، به‌ویژه برادر عزیز، جناب آقای حسین وظیفه‌عالی، قدردانی می‌کنم.
خادم ملت ایران، محمود احمدی‌نژاد،  23/3/1400
 
درس¬گفتار اوّل-  از مشکلات ایران تا نظریه مدیریت ایرانی

بسم الله الرحمن الرحیم
«اَللّهُمَّ عَجِّلْ لِوَلِیِّکَ الْفَرَجَ وَ الْعافِیَ وَ النَّصْرَ وَ اجْعَلْنا مِنْ خَیْرِ أَنْصارِهِ وَ أَعْوانِهِ وَ الْمُسْتَشْهَدینَ بَیْنَ یَدَیْهِ»
خدمت همۀ ملت بزرگ ایران و همۀ فرهیختگان، دانشمندان، صاحب‌نظران و علاقه‌مندان به سرنوشت ملت ایران و جامعۀ بشری سلام عرض می‌کنم. یک بار دیگر، نوروز و بهار و سال جدید  را تبریک عرض می‌کنم و از خدای متعال می‌خواهم که بهترین سرنوشت، بهترین ایام، نشاط، شادی، امنیت، رفاه و آرامش را به همگان هدیه کند.
خاستگاه نظریۀ مدیریت ایرانی
بنابر تجربیات مدیریتی طولانی و مطالعات و بحث‌های بسیار گسترده و عمیق و جدی با حضور صاحب‌نظران و متفکران و متخصصان طی سال‌های گذشته، به نظریۀ جدیدی در مدیریت جامعه رسیده‌ایم. دو عامل اصلی ما را به‌سمت یافتن نظریۀ جدید هدایت کرد؛ اول، بررسی ریشه‌های استمرار مشکلات در طول هفتاد سال گذشته در ایران بود. طی هفتاد سال گذشته، مشکلات اساسی اجتماعی و اقتصادی و حتی فرهنگی از خودشان پایداری جدی نشان داده‌اند. ما تمام اقداماتی را که طی هفتاد سال برای کاهش این مشکلات و پیشرفت کشور انجام شده‌است بررسی کردیم و به این نتیجه رسیدیم که اشکالات را باید در لایۀ دیگری (لایۀ زیرساختی) جست‌وجو کرد و تا زمانی که بسترها و زیرساخت‌های اساسی تغییر نکنند و اصلاح نشوند، اصلاحاتی که در روبنا انجام می‌شوند نتایج پایداری نخواهند داشت. دوم، بحث نظریۀ ادارۀ جوامع است. هر جامعه، هر حکومت، یا هر مدیریتی، برای پیشبرد اهداف خود، نیازمند نظریه است، نظریۀ ادارۀ کشورها یا نظریۀ ادارۀ جوامع.
چرا نظریۀ ایرانی؟
عده‌ای پیرو مکاتب سوسیالیستی هستند، چه در تخصیص و مالکیت منابع و چه در مدیریت جوامع. عدۀ دیگری به‌دنبال نظام‌های سرمایه‌داری هستند و البته هیچ‌کدام از این‌ها درنهایت به سعادت بشر نائل نشده‌اند. در چهل سال اخیر، به‌رغم تجربیات تاریخی بسیار ارزشمند ملت ایران در مدیریت، ما فاقد یک نظریۀ روشن برای ادارۀ کشور هستیم، به‌گونه‌ای که تکلیف مردم و فعالان در بخش‌های گوناگون، در اقتصاد، فرهنگ و سیاست، همچنان مبهم است و دائماً شاهد نوسان‌های بسیار بزرگ و سریع و متناوبی در سیاست‌گذاری، قانون‌گذاری و حتی معیارهای ارزشیابی و نظام ارزشی هستیم. ما تلاش کرده‌ایم با توجه به باورها و نیز منابع  اندیشه‌ایِ مورد قبول  ملت ایران، نظریۀ جدیدی را برای مدیریت کشور در بخش‌های گوناگون و به‌ویژه در بخش اقتصاد، عرضه کنیم.
بخش‌ها و سرفصل‌های اساسی این نظریه
برای این مجموعه درس¬گفتار عنوان «نظریۀ مدیریت ایرانی» انتخاب شد. در ذیل بحث نظریۀ مدیریت ایرانی، سیری در اندیشه و نظریه و مبانی مدیریت مردمی خواهیم داشت و آن را به بحث خواهیم گذاشت. در بخش اول به‌طور طبیعی مشکلات موجود را ریشه‌یابی خواهیم کرد و زیرساخت‌هایی که باید اصلاح شوند را مورد بحث قرار خواهیم داد. در بخش دوم به مبانی‌ای خواهیم پرداخت که راه‌حل‌ها را تبیین و موجّه می‌کنند. در ادامه نگاه به انسان‌ها، حقوق انسان‌ها، روابط بین انسان‌ها، نقش مدیریت و حاکمیت، رابطۀ مدیریت با حاکمیت، و نقش مردم در پیشرفت و ادارۀ کشور در عرصه‌های گوناگون فرهنگی، اقتصادی و سیاسی را بررسی خواهیم کرد.
درخواست نقد و بررسی نظریه توسط صاحب‌نظران
من از همۀ دلسوزان، صاحب‌نظران، نخبگان و علاقه‌مندان دعوت می‌کنم با بزرگواری خود، متن را ملاحظه کنند و برای اصلاح و تکمیل آن مشارکت کنند. طرح این نظریه کاری مبتکرانه و بدیع است؛ نه به این‌ معنا که بخش‌هایی از این مطالب را دیگران مطرح نکرده باشند، بلکه به این معنا که گمان ندارم به‌طور یکجا به‌عنوان نظریۀ مدیریت ایرانی در جایی مطرح شده باشد. طبیعی است که ضعف‌ها و اشکالاتی داشته باشد که باید به تکمیل آن کمک کنیم. محور نظریه این است که همه باید باهم جامعه را اداره کنیم. همه باید در فضایی دوستانه، برادرانه، تعاملی و هم‌افزا مشارکت کنیم. تفاوت‌ها نباید موجب تقابل شوند. تفاوت‌ها باید موجب همکاری شوند. هرکس برای تکمیل خودش به نکات مثبت و توانایی‌های دیگران نیاز دارد و این همکاری باید موجب انسجام و وحدت و هم‌افزایی شود.
من مجدداً از شما درخواست مشارکت دارم. امیدوارم با همراهی و همکاری و کار مشترک، بتوانیم نظریه‌ای کاملاً مدوّن و متعالی و کارساز ارائه دهیم که نه‌تنها در ایران، بلکه در کل جهان، به‌عنوان یک نظریۀ ایرانی مورداستفادۀ همۀ کسانی قرار بگیرد که نظم و نظریه‌های موجود نتوانسته‌اند سعادت آنان را تأمین کنند.
امیدوارم امور اصلاح شوند، هم‌بستگی و هم‌دلی بیشتر شود، تدابیر شکوفا گردند، اندیشه‌ها بلند شوند، افق‌ نگاه‌ها دورتر گردد، همت‌ها قوی‌تر و مستحکم‌تر بشوند و دست‌ها بیش از گذشته به هم گره بخورند و با یک حرکت جمعی بتوانیم ایران عزیز و پس از آن جهان را با مشارکت همۀ ملت‌ها به نقطۀ مطلوب برسانیم. 

از مشکلات ایران تا نظریه اداره – پیش در آمد- آسیب شناسی

نظریه‌ای جدید برای جامعۀ انسانی
نگاهی کوتاه به زندگی جامعۀ انسانی، از ابتدا تا به امروز، فهرستی طولانی از مشکلات پایدار را در برابر ما قرار می‌دهد. به‌رغم تلاش‌های گوناگون و گسترده و پرزحمتی که اصلاح‌گران، نظریه‌پردازان و تلاش‌گران عرصۀ اجتماعی به ویژه در دوره معاصر انجام داده‌اند، سلسله‌ای از مشکلات اساسی جامعۀ بشری پایدار مانده‌اند. می‌خواهیم در خدمت شما این موضوع را به‌صورت عمیق بررسی کنیم، علت‌هایش را کشف کنیم و نظریه‌ای جدید بر مبنایی جدید و براساس تعریفی جدید از انسان و جامعه ارائه دهیم.
مشکلات جامعۀ ایران
به‌طور موردی، ما کشور ایران را بررسی کرده‌ایم. در هفت دهۀ اخیر، به‌رغم وجود مدیریت‌های گوناگون با سلایق و انگیزه‌های گوناگون و استفاده از مکتب‌ها و نظریه‌های مدیریتی متفاوت و به‌رغم تلاش‌های بسیار گسترده در همۀ زمینه‌ها، شاهدیم که مشکلات اساسی جامعۀ ایرانی، به‌رغم نوسانات جزئی‌ در مقاطع گوناگون زمانی، همچنان پایدارند.
1.	بیکاری: 
طی هفت‌ دهۀ اخیر، آمار بیکاری تقریباً همیشه دو رقمی بوده‌است.
2.	تورم: 
برنامه‌های گوناگونی برای مهار تورم اجرا شده‌اند. اما شاهدیم که نرخ تورم همچنان دو رقمی است. اگر هم‌ در یک زمانی یک ‌رقمی شده‌است، برای مقطعی بسیار کوتاه بوده که به یک ‌سال هم نرسیده‌است.
3.	 بهره‌وری پایین:
برای ارتقای بهره¬وری کارهای بسیاری صورت گرفته‌است. مطالعات و نظریه‌پردازی‌های گسترده‌ای دربارۀ بهره‌وری شکل گرفته‌است. حتی «سازمان بهره‌وری» ایجاد شده‌ و کنفرانس‌ها و سمینارها و دوره‌های آموزشی متعددی برگزار شده‌است، اما همچنان شاهد بهره‌وری پایین هستیم.
4.	 فاصلۀ طبقاتی و ضریب جینی: 
در طی 60 ۷۰ سال اخیر، از آن زمانی که اطلاعات و آمار در ایران ثبت شده و سازمان برنامه تأسیس شده‌است، ضریب جینی بین 35/0 تا 42/0 در نوسان بوده‌است. بعضی مواقع به 44/0 و در دورۀ کوتاهی به 36/۰ و 35/0 رسیده، ولی دوباره برگشته‌است. یعنی افزایش فاصلۀ طبقاتی همچنان ادامه دارد و همچنان به تعادل قابل‌قبولی در توزیع ثروت نرسیده‌ایم.
5.	فقدان کارآمدی:
 کارآمدی جزو مشکلاتی است که استمرار دارد. برنامه‌هایی قبل و بعد از انقلاب در ایران اجرا شدند، اما به‌رغم بسیج عمومی صاحب‌نظران در تنظیم این برنامه‌ها و استفاده از همۀ نظریه‌های مدیریتی در تدوین آن‌ها، بعد از این‌که این برنامه‌ها اجرا می‌شوند، هم طراحان، هم تصویب‌کنندگان و هم مجریان برنامه، همه متفق‌القول‌اند که برنامه موفق نبوده‌ و نتوانسته‌است کارآمد و مؤثر باشد.
6.	 فقر:
 بخش مهمی از جامعۀ ما، به‌رغم سرمایه‌گذاری‌های گسترده، همیشه زیر خط‌ فقر زندگی کرده‌‌اند و تقریباً این نسبت همیشه ثابت مانده‌است. چندین برنامۀ فقرزدایی در کشور اجرا شده که حتی عنوان آن‌ها «فقرزدایی» بوده‌است، اما فقر همچنان استمرار دارد.
7.	مهاجرت: 
طی 60 سال گذشته، همواره شاهد مهاجرت از نقاط محروم و کم‌برخوردار و دوردست به مراکز کشور و از مراکز کشور به خارج از کشور بوده‌ایم. درواقع، شاهد سه جریان انتقال سرمایه هستیم: سرمایۀ انسانی، سرمایۀ مادّی و سرمایۀ تولیدی. وقتی ثروت مادّی مردم نقد می‌شود، از مناطق دور و محروم به مرکز کشور و از مرکز کشور به بیرون از کشور و از افراد کم‌برخوردار به افراد برخوردار منتقل می‌شود. همچنین شاهدیم که فعالیت‌های اقتصادی از فعالیت‌های مولّد پایدار به فعالیت‌های زودگذر و ناپایدار منتقل می‌شود. من نام آن را «سه جریان انتقال سرمایه» گذاشته‌ام. به‌رغم همۀ تلاش‌های انجام‌شده، بازهم می‌بینیم که این جریان انتقال سرمایه وجود دارد. 
8.	رکود:
به طور دوره¬ای اقتصاد ایران و جهان دچار رکود شده است و برنامه های اجرا شده مانع از تکرار آن نشده است. در دورۀ اخیر هم برنامه‌های متعددِ عبور از رکود اجرا شده‌اند، اما باز‌هم رکود تکرار شده است. 
9.	 حاشیه‌نشینی: 
جز در مقاطع کوتاهی که مهاجرت کمی معکوس شده‌است، در طول این 60 سال، جریان مهاجرت جمعیت به حاشیۀ شهرها ادامه یافته است. حاشیه‌نشینی مسئلۀ بسیار بزرگی است که موجب ایجاد «بافت‌های خودرو» شده‌است، بافت‌هایی که از شهرسازی علمی و تأمین نیازهای طبیعی جامعۀ خود بی‌بهره‌اند.
ریشه یابی مشکلات و آسیب¬شناسی ساختار اداره کشور
بررسی ریشۀ اصلی مشکلات
وقتی شیوه‌ها و مکاتب گوناگون مدیریت و نظریات اقتصادی و اجتماعی را بررسی کردیم، به این نتیجه رسیدیم که مشکل در لایه‌های عمیق‌تر و زیرساختی است و تمام این اقدامات و تلاش‌ها بر بستری اتفاق افتاده‌اند که نمی‌تواند تأمین‌کنندۀ خواست مردم و برنامه‌ریزان و اهداف تعیین‌شده برای این برنامه‌ها باشد. به ‌همین دلیل، به‌سراغ زیرساخت‌ها و زیربناها رفتیم تا ببینیم علت‌های اساسی کدام‌اند. هم در بخش نظریه، هم در بخش ساختار، هم در بخش رفتار و هم در حوزۀ آرمانی و هدف‌گذاری، این‌ علت‌ها را بررسی کردیم. در اینجا مسائل را در دو بخش بررسی و عرضه می‌کنیم تا ان‌شاءالله به ذهنیت مشترکی دربارۀ نظریۀ مدیریت انسان‌محور و مردم‌محور برسیم.
آسیب‌شناسی برای یافتن راه‌حل زیربنایی و اساسی مدیریتی
گفتنی است که بنده، به‌عنوان کوچک‌ترین عضو از ملت ایران، سطوح مختلف مدیریتی را در این کشور تجربه کرده‌ام. از پایین‌ترین سطوح در بخش‌داری و مدیریت‌های پایین، تا مدیریت‌های میانی در استانداری، مشاور استاندار، استاندار، مشاور وزیر، شهرداری تهران و ریاست‌جمهوری و ادارۀ دولت را تجربه کرده‌ام. گرچه ممکن است در دورۀ مسئولیت بنده در دولت، آماری که عرض کردم مقداری به‌سمت بهبود نوسان داشته باشد، اما اصل بحث ما را تحت تأثیر قرار نمی‌دهد.
به ‌عنوان یک معلم، می‌خواهم آسیب‌شناسی کنم. امید است با ‌کمک دوستان راه درست را بیابیم و عرضه کنیم تا بتوانیم این مسائل را زیربنایی‌تر و اساسی‌تر مرتفع کنیم و نظام مدیریتی کشور را بر مبنای جدید، با آرمان‌های روشن و ساختار تصمیم‌گیری شفاف، بنا کنیم تا در سرمایه‌گذاری‌های خود، به اهداف موردنظر برسیم. ما در دو بخش بحث می‌کنیم؛ در ‌بخش اول، با ذکر موارد بسیار روشن، به آسیب‌شناسی خواهیم پرداخت و مواردی را طرح و تجزیه‌ و تحلیل خواهیم کرد و به نقطۀ کانونیِ اشکالات موجود خواهیم رسید. در بخش دوم، مبانی و نظریۀ مدیریتی مد نظر را عرضه خواهیم کرد.
مدل مفهومی آسیب¬شناسی اداره کشور در سه سطح (نظریه، ساختار، اشخاص)
اگر بخواهم نگاهی زیرساختی به مشکلات داشته باشم و بحث را جمع‌بندی کنم، باید علت شکل‌گیری حلقۀ بستۀ مدیران، اشرافیت اقتصادی و سیاسی، و به نتیجه نرسیدن برنامه‌های طراحی‌شده برای بهبود زندگی اجتماعی را بیان کنم و این علت‌ها را در سه سطح طبقه‌بندی کنم و برای هرکدام توضیحات لازم را ارائه دهم.
سطح اول) ریشه‌یابی مشکلات در سطح نظریه (آرمان‌ها و اهداف و مبانی)
من معتقدم که سطح اول به مبانی آرمان‌ها و اهداف برمی‌گردد. وقتی در سطح تصمیم‌گیری‌های کلان کشور مبناها عوض می‌شوند، به‌جای این‌که به عدالت برسیم، به قدرت می‌رسیم. به‌جای این‌که همۀ انسان‌ها رشد کنند، طبقۀ‌ خاصی رشد می‌کند. به‌جای این‌که همۀ انسان‌ها آزاد باشند، عدۀ کمی آزاد خواهند بود. در این صورت، آرمان‌ها و نگاه به انسان‌ها عوض می‌شود. زمانی تلقی ما این بود که انسان‌ها خلیفة‌الله هستند و باید بالاترین درجۀ کرامت را داشته باشند، ولی به‌ جایی رسیده‌ایم که برای انسان‌ها ارزشی قائل نیستیم. در این صورت، به نسبتی که برای انسان‌ها ارزش قائل نیستیم، طبقۀ بستۀ مدیران شکل می‌گیرد. 
سطح دوم) ریشه‌یابی در سطح ساختارها
سطح دوم سطح ساختارهاست. آیا ساختارهایی که برای تصمیم‌گیری و ادارۀ کشور طراحی شده‌اند ظرفیت تحقق آرمان‌های عمومی ملت را دارند؟ این ساختارها چقدر در شکل‌گیری حلقۀ بستۀ مدیران و استمرار آن اشکالاتی که در همین درس بیان شد نقش دارند؟ آیا این ساختار می‌تواند بیکاری و فقر را ریشه‌کن کند؟ می‌تواند فاصلۀ طبقاتی را کاهش دهد؟ می‌تواند برای توسعۀ خلاقیت و رشد عمومی مردم راهی را باز کند؟ می‌تواند بهره‌وری را افزایش دهد؟ می‌تواند ارزش‌های انسانی را تأمین کند؟ می‌تواند خواست‌های مردم را تحقق ببخشد؟ آیا این ساختار از منطق عقلی و علمیِ مدیریتی برخوردار است یا اینکه، خودش یک مانع اساسی و شکل‌دهنده و مولّد آن ضعف‌هاست؟
سطح سوم) ریشه‌یابی در سطح افراد و اشخاص مسئول
در سطح پایین‌تر هم باید به شخصیت و رفتار افراد در ساختارهای مدیریتی و تصمیم‌گیری کشور توجه کنیم که بسیار مهم است. می‌دانیم که در برخی مواقع، هدف‌گذاری درست انجام می‌شود و سلسله‌مراتب و نظام تصمیم‌گیری هم درست است، اما فردی که در آنجا نشسته است و باید آن ساز خاص را بنوازد به تشخیص خودش چیز دیگری می‌نوازد یا جایگاه خودش را تشخیص نمی‌دهد و نمی‌داند باید کدام نُت را بنوازد.
 من ریشۀ مشکلات موجود را در این سه سطح طبقه‌بندی کرده‌ام و ان‌شاءالله در بخش‌های بعدی، توضیحات مفصّل‌تری خواهم داد و راه‌های اصلاح مشکلات را بررسی خواهم کرد.
 

آری به اتفاق، جهان می¬توان گرفت
اتفاق نظر همگانی، شرط اساسی موفقیت نظریه کلان اداره
موفقیت هر نظریه کلان اداره جامعه، علاوه بر  مشروط بودن به اصالت، جامعیت، کارآمدی و اثربخشی، در گروِ اتفاق نظر جامعۀ نخبگانی کشور و عموم مردم دربارۀ آن است، به‌خصوص تمام کسانی که دست‌اندرکار مدیریت مستقیم جامعه‌اند. اگر اتفاق‌نظر نباشد، بحثی که در سطحی مطرح می‌شود، در زمان انتقال به سطوح دیگر اداری، گاهی 180 درجه تغییر هویت و ماهیت می‌دهد. ما این‌ مسائل را تجربه کرده‌ایم.
مساله ساختار تصمیم گیری و اهمیت اتفاق نظر در سطوح مختلف آن
گاهی دولت برای انجام یک کار تصمیمی می‌گیرد و آن را به سیستم پمپاژ می‌کند. اما بعداً وقتی به مسیر جریان این تصمیم نگاه می‌کنیم، می‌بینیم این تصمیم در سطوح بعدی ساختار تغییر کرده‌است. وقتی به لایه‌های پایین می‌رسیم، می‌بینیم کلاً همه‌چیز تغییر کرده‌است. مثل کسی که قرار بوده به مشهد برود، از اهواز سر درمی‌آورد؛ قرار بوده به اهواز برود، از کرمانشاه سر درمی‌آورد. اصلاً موضوع عوض می‌شود. چرا؟ چون همۀ کسانی‌ که دست‌اندرکارند توجیه نشده‌اند و دریافت واحدی از آن نظریه و تصمیم ندارند. درضمن، ساختار طراحی‌شده نمی‌تواند این مأموریت را انجام بدهد، یعنی ظرفیت لازم برای دریافت و عملیاتی کردن آن نظریه را ندارد. این بخش هم جزو بحث‌های ماست و در خدمت شما بررسی خواهیم کرد. امیدوارم با مشارکت جامعۀ نخبگان و مدیران کشور، بتوانیم باهم به نظریه‌ای روشن و جدید و کارآمد درباب مدیریت برسیم.
 
استمداد از همۀ صاحب‌نظران 
در همین‌جا، به علت ضرورت شکل گیری اجماع و اتفاق در امر کلان اداره کشور، از همۀ نخبگان و دلسوزان دعوت می‌کنم که نه بنده را بلکه جامعۀ انسانی را یاری کنند، چون این مباحث به یک شخص، گروه، جناح و حتی یک لایه و نسل مدیریتی اختصاص ندارند، بلکه به کل جامعۀ انسانی و مردم عزیز کشورمان و به آینده‌ای که باید با کمک هم بسازیم مربوط‌اند. من از همه دعوت می‌کنم مشارکت کنند تا باهم گفت‌وگو و بحث کنیم و نظریۀ مدیریتی درست را با هم ایجاد کنیم. نباید تصور کنیم که پژوهشکده‌ یا فردی در گوشه‌ای چیزی را تولید و عرضه می‌کند و ما باید همان را بگیریم و پیاده کنیم. تجربه نشان داده‌ که این شیوه موفق نبوده‌است. 






















بخش دوم : مورد کاوی¬های آسیب¬شناسانه
	فصل اول: ساختار مدیریتی از منظر مدیریت کلان
	حلقه بسته مدیران (1) و (2)
	ساختار تصمیم¬گیری (1) و (2)
	ساختار بودجه
	فصل دوم : اقتصاد از منظر مدیریت کلان
	منابع طبیعی (1) و (2)
	زمین و مسکن (1) و (2)
	پول و بانک
	فصل سوم : جامعه و فرهنگ از منظر مدیریت کلان
	تاثیر دولت بر هویت (1) و (2)
	نقش دولت در فرهنگ 
	توسعه علمی
	فصل چهارم : سیاست از منظر مدیریت کلان
	سیاست داخلی و سیاست خارجی


فصل اول: ساختار مدیریتی از منظر مدیریت کلان
درس¬گفتار ¬ دوم _ حلقه بسته مدیران (1) 

چکیدۀ درس‌گفتار
م	عده‌ای معتقدند ثبات مدیران (به‌ معنای ثابت ماندن اشخاص مدیر) می‌تواند به سیاست‌های ثابت و موفقیت برنامه‌ها منجر شود. آن‌ها علت بسیاری از مشکلات را ناشی از جابه‌جایی مدیران می‌دانند. در حالی که ثبات مدیران مشکلات متعددی را در مدیریت کشور به‌همراه داشته‌است. 
	برخی از تبعات ثبات مدیران: 
o	تشکیل ساختار غیررسمی مدیریت در کشور؛
o	از بین رفتن انگیزه و خلاقیت برای حل مسائل کشور؛
o	تشکیل احزاب و باندهای قدرت؛
o	جلوگیری از ورود مدیران جوان و خلاق؛
o	تمرکز اختیارات در مدیران کشور؛
o	سرخوردگی نخبگان جوان؛
o	ترجیح منافع فردی بر مصالح کشور؛
o	قطع ارتباط مدیران با مردم؛
o	ایجاد روحیۀ دیکتاتوری در مدیران؛
o	تأسیس پژوهشکده‌ها برای توجیه علمی تصمیمات؛
o	مدرک گرایی در مدیران از مراکز نامعتبر و وابسته؛
	توجیهات موجود در دفاع از سیاست ثبات مدیران
o	تعهد و تخصص؛
o	ملاحظات امنیتی؛
	بررسی ایده یک راه حل میانه (مشاوران جوان)





متن درس‌گفتار
در بحث قبلی، مقدمه‌ای دربارۀ چگونگی طرح موضوع مدیریت انسان‌محور عرض شد. قرار شد در بخش اول ، با توجه به برخی از محورها و موردهای مشخص، نگاهی آسیب‌شناسانه داشته باشیم.
یکی از پدیده¬های مدیریتی کشور ما ثبات/چرخش مدیران بوده و از موضوعاتی بوده که بسیار مورد بحث قرار گرفته است. عده‌ای همیشه معتقد بوده‌اند که ثبات مدیران، از این نظر ‌که برخی در رأس مدیریت‌ها باشند و ثابت بمانند، به سیاست‌های ثابت و موفقیت در برنامه‌ها منجر می‌شود. این گروه بخش مهمی از شکست برنامه‌ها را به تغییر مدیران منتسب می‌کنند. به‌ همین ‌دلیل، بر ثبات مدیریت‌ها پافشاری می‌کنند و هر زمان که مدیران جابه‌جا می‌شوند، سیل انتقادات را به سوی این تصمیم روانه می‌کنند . به نظر می¬رسد پس از تجربه 4 دهه پس از انقلاب، جا دارد تبعات ثبات مدیران و توجیهات این رویکرد مورد بررسی قرار گیرد و راه¬حلی برای این معضل که به واسطه جنس مدیریتی¬اش مادر مشکلات دیگر هم هست پبدا شود.
تاریخچه‌ای مختصر از مدیریت پس از انقلاب
مدیران نسل اول انقلاب نتیجۀ یک خلأ ناگهانی مدیریتی بودند
ما مشکلی در کشور خودمان داریم که نمی‌دانم در چند کشور دیگر هم وجود دارد. بعد از انقلاب، با این تلقی که تمام مدیران قبلی غیرمتعهد بودند یا اشکالات اساسی داشتند یا باورهایشان اشتباه بود، همه را کنار زدند. عدۀ زیادی نیروی جدید وارد عرصۀ مدیریت شدند. بعضی از این‌ها از همان ابتدا، بدون داشتن هرنوع تجربۀ مدیریتی، آمدند و در بالاترین سطوح مدیریتی نشستند و تا الآن هم هستند و با تغییر دولت‌ها فقط جابه‌جا می‌شوند. آن‌ها فقط در یک دوره در کناری ماندند و خیلی هم به آن دورانی که کنار گذاشته شدند انتقاد دارند و معترض‌اند.
اشراف نداشتن مدیران نسل اول به ساختارهای ادارۀ کشور
وقتی این مدیران آمدند، اصلاً به ساختار ادارۀ کشور اشراف نداشتند و بدتر از آن، اصلاً به کشور اشراف نداشتند. اسامی زیادی را در ذهن دارم که از مدیران ارشد کشور بودند، ولی ساختار حوزۀ مدیریت خودشان را هم نمی‌شناختند و تا روز آخر هم نشناختند، مانند برخی از نمایندگان مجلس که بیست سال نمایندۀ مجلس‌اند، ولی نمی‌دانند قانون اساسی چیست. بدتر از این، کشور، توانمندی‌های کشور، مردم، فرهنگ، تاریخ گذشته و ظرفیت‌های آن، معادن، زمین‌ها، و کارخانجاتمان را نمی‌شناسند. یادم می‌آید زمانی یکی از مدیران ارشد صنعت پیشنهاد ‌داده بود که صنعتی را وارد و استفاده کنیم. وقتی کامل توضیح داد، من به ایشان عرض کردم: «خودمان در تهران، اصفهان و تبریز، پنج نسل پیشرفته‌تر از آن را داریم و از ظرفیت آن استفاده نمی‌کنیم. حالا شما می‌خواهید مدل پنج نسل قبل را وارد کنید و به‌عنوان صنعت جدید عرضه کنید؟» در حالی که او از این ظرفیت داخل بی¬اطلاع بود.

تبعات ثبات مدیران
می‌خواهیم بررسی کنیم که ثبات مدیران چه تبعاتی دارد و چرا باید چرخشی نظام‌مند و عقلانی در ¬مدیریت کشور اتفاق بیفتد. 
1.	شکل‌گیری ساختار غیررسمی و غیرمسئول
همۀ دوستان توجه دارند که وقتی ساختاری را در سازمان¬های دولتی تعریف می‌کنیم، اگر مدیران در آنجا ثابت باشند، به‌مرور ساختاری غیررسمی به‌موازات این ساختار رسمی شکل می‌گیرد که فقط اختیارات دارد ولی هیچ مسئولیتی ندارد و ناشناخته است.
2.	شکل‌گیری فساد دولتی
در این ساختار غیررسمی، آن چیزی که ارجحیت پیدا می‌کند، منافع کسانی است که در این ساختار حضور دارند و منافع بخشی از مدیرانی که ثبات پیدا کرده‌اند. فساد و ناکارآمدی از همین‌جا نشئت می‌گیرد. مثلا با یک تماس تلفنی، سیر تصمیمات تغییر می‌کند. 
3.	از دست رفتن انگیزه برای خلاقیت مدیران
وقتی خیال مدیری راحت است که قرار است بیست سال مدیر جایی باشد، اولین چیزی که از دست می‌دهد انگیزۀ خلاقیت و نوآوری و به‌روز بودن است و می‌بینیم که این اتفاق به سهولت می‌افتد. هرجا مدیران ثابت بوده‌اند، دیده‌ایم که خلاقیت، نوآوری و انگیزۀ تحصیل دانش از بین رفته‌است. روزانه روش‌های جدیدی برای حل مسائل کشف می‌شود. مشکلاتی پیش می‌آیند که با روش‌های خاصی حل می‌شوند که آن روش¬ها تبعات مشخصی دارند ولی بعداً کسانی آمده‌اند و روش‌های جدیدی را بدون آن تبعات، برای حل مشکلات پیشنهاد داده‌اند. ولی مدیری که ثباتش تضمینی است، انگیزه¬ای برای فراگیری آن روش¬های جدید ندارد. 
4.	انحراف تحزب از کارکرد اصلی خود به ابزار تثبیت قدرت 
بر اثر این ثبات مدیریت کذایی، باندهای قدرت شکل گرفت و حتی در کشور خودمان، احزابی از دل مدیران درآمدند. کسانی که در دولت بودند حزب درست کردند.  این حزب‌سازی‌ها برای چه بود؟ برای تثبیت خودشان در پست‌های مدیریتی. مدیری داریم که سی سال وزیر بوده‌است، اما در سال سی‌ام، دقیقاً مثل روز اول که هیچ‌ کاری بلد نبود، دارد مدیریت می‌کند. یعنی هنوز همان برنامه‌هایی را اجرا می‌کند که روز اول در وزارتخانه اجرا می‌کرد. اثربخشی، کارآمدی و بازدهی او همان مقدار است و تصمیمات اشتباهی که سی سال قبل می‌گرفت را همچنان دارد تکرار می‌کند.
5.	تبدیل هر طرح و تصمیم به مکانیسم تأمین‌ منافع ساختار غیررسمی
در این ثبات کذایی، فساد و سوءاستفاده‌ها پیدا شد. آن ساختار غیررسمی هر کاری که دلش می‌خواست را می‌کرد و می‌کند و مسیر تصمیمات را تغییر می‌دهد. حتی وقتی برنامه‌های مناسب و کارآمد در سطوح بالای کشور تنظیم شده، وارد ساختارهای رسمی می‌گردند، بلافاصله توسط ساختار غیررسمی و پنهان استحاله می‌شوند و به تأمین‌کنندۀ منافع ساختار غیررسمی تبدیل می‌شوند که بسیاری از عناصر رسمی مدیریت هم در آن حضور دارند.
6.	بسته شدن مسیر ورود مدیران جوان و خلاق و سرخوردگی آنان
این ثبات خودبه‌خود مانع حضور مدیران جوان‌تر و خلاق‌تر می‌شود. دانش، روزانه درحال تغییر است. من در دانشگاه‌ها می‌بینم که دانشجویان هر دوره‌ای با دورۀ قبل از آن متفاوت‌اند. آن‌ها، هم در نگاه، هم در خلاقیت و هم در انگیزه‌هایشان سطح بالاتری دارند. ثبات مدیران باعث می‌شود که اصلاً اجازه ندهند نسل‌های جدید وارد عرصۀ مدیریت شوند. البته برای آن توجیه هم درست می‌کنند و می‌گویند مدیریت تجربه می‌خواهد، جوانان بلد نیستند و جالب این است که در هیچ سطح دیگری هم به آن‌ها اجازۀ ورود نمی‌دهند.
این مساله در حلقه بعدی اثرات خود در نخبگان جوان و استعدادهای جدیدی که باید بیایند و در خدمت کشور قرار بگیرند، سرخوردگی ایجاد می‌کند و راه را به‌روی خلاقیت‌های جدید می‌بندد.

7.	تجمیع و تمرکز اختیارات
وقتی که مدیران ثابت می‌مانند، تمرکز اختیارات و قدرت هم در آن‌ها پیدا می‌شود و به‌مرور اختیارات را در خودشان جمع و متمرکز می‌کنند. این تمرکز اختیارات کلاً مردم و استعدادهای جوان و خلاقیت‌های مردمی را از عرصه کنار می‌گذارد و راه را می‌بندد. وقتی همۀ اختیارات متمرکزند، اگر مردم بخواهند کوچک‌ترین فعالیتی بکنند، باید از این کوچه‌های تودرتوی ساختار اداری رد شوند، درحالی‌که بر سر هر کوچه‌ای یک مدیر با اختیارات مطلق نشسته است. در این شرایط، اعمال سلیقه و رانت و فساد پیدا می‌شود.
8.	مصالح کشور در اولویت‌های چندم، و منافع اشخاص در اولویت اول
ثبات مدیران باعث می‌شود که مصالح کشور در ردۀ چندم و منافع اشخاص در ردۀ اول قرار بگیرند. برای مثال، 35 سال است که در صنعت خودرو درجا می‌زنیم و هرگاه کسی خواسته تحولی در آن ایجاد کند با شکست مواجه شده‌است. الآن مردم یک خودرو معمولی را با دو سه برابر قیمت مدل مشابه آن در بازار جهانی می‌خرند. یعنی مردم پول بیشتری می‌دهند، ولی کیفیت پایین‌تری را انتخاب می‌کنند. قراردادهای خاص به ملت ما تحمیل شده و کیفیت همچنان پایین مانده‌است، چون مدیران منافع خود را بر منافع ملی ترجیح داده‌ و راه را بر استعدادهای جدید بسته‌اند و فرد و ایدۀ جدیدی نمی‌تواند وارد شود.
9.	شبکه‌ای شدن حلقه‌های بستۀ مدیریتی
این حلقه‌ها در تمام ارکان تصمیم‌گیری کشور به‌هم گره خورده‌اند و هرکس بخواهد تغییری در آن بدهد از همه‌جا صدا درمی‌آید. خود این شبکه حلقه مدیران از بزرگترین موانع اصلاحات در ساختار و امور کشور است. 
10.	به حاشیه کشاندن طرح‌های اصلاحی توسط شبکۀ غیررسمی مدیران
جالب اینجاست که اصلاً هیچ‌کس نمی‌آید دربارۀ آن موضوع اصلی بحث کند و همه بحث را به حاشیه می‌کشند. برای مثال، به‌محض آن‌که شما بگویید چگونه ممکن است بعد از پنجاه شصت سال، در خودروسازی همچنان محصولاتی با پایین‌ترین کیفیت را به مردم تحمیل می‌کنیم و چند برابر پول می‌گیریم، چرا باید برای واردات خودرو 120 درصد از مردم عوارض بگیریم، صدای همه درمی‌آید. یعنی ما بدون هیچ زحمت و کاری، اجازۀ 120 درصد سودآوری را به این‌ها می‌دهیم. وقتی حاشیۀ سود 120 درصد باشد، دیگر خلاقیت چه معنایی دارد؟ دائماً بخش‌نامه و مصوبه صادر می‌کنیم، ولی با این‌ها چیزی درست نمی‌شود. الآن در دنیا فاصله‌ها میلی‌متری یا ۰٫۱درصدی است. هزاران خلاقیت به‌کار می‌برند و کارهای پژوهشی انجام می‌دهند تا در این ۰٫۱ درصد عقب نیفتند. ما یک‌دفعه 120 درصد فاصله ایجاد می‌کنیم و دائماً می‌گوییم خودت را برسان. کل تولید ما مانند فرد 50‌ساله‌ای است که هنوز مادرش غذا در دهانش می‌گذارد. چرا؟ چون مدیرانی هستند که هنوز دارند آن چیزی را دنبال می‌کنند که از اول انقلاب در ذهنشان بوده و منجمد شده‌‌است. پنجاه بار هم شکست می‌خورند، ولی باز همان را دنبال می‌کنند. یادم می‌آید وقتی که گفتیم این مدل باید تغییر کند، صدای همه درآمد که اگر به آن دست بزنی، اشتغال کشور از بین می‌رود. پشت عنوان مفیدی پنهان می‌شوند و کار خود را پیش می‌برند.  

11.	 ایجاد کیش شخصیتی و دیکتاتوری در مدیران
معمولاً وقتی مدیریت‌ها طولانی می‌شود، رابطۀ مدیران با مردم قطع می‌شود و اگر هم کسی بخواهد حرفی بزند، به او می‌گویند خودمان می‌دانیم و بعد آرام‌آرام یک کیش شخصیتی پیدا می‌شود که خودشان را برتر از مردم می‌دانند. یکی از ریشه¬های دیکتاتوری هم در همین‌جاست. برای آن‌ها اصلاً اهمیتی ندارد که به‌ واسطۀ تصمیمات آن‌ها چه اتفاقاتی در زندگی مردم می‌افتد. کاملاً از مردم جدا می‌شوند. همین الآن، در بسیاری از نقاط دنیا می‌بینیم که زندگی مردم در تصمیمات مدیران دخالت و اهمیتی ندارد. اخیراً هم شاهدیم که تصمیماتی می‌گیرند، بدون این‌که توجه کنند چه آثاری در زندگی مردم دارد، چون رابطۀ آن‌ها با مردم قطع شده‌است. آن‌ها خودشان را اصل و علّامۀ دهر می‌دانند و اصلاً به حرف جدیدی گوش نمی‌کنند. اگر هم گاهی می‌خواهند بگویند که به حرف جدیدی گوش می‌دهیم، لباس جدیدی بر تن همان دریافت‌های بسته و موردیِ خودشان می‌پوشانند و همان را عرضه می‌کنند.
12.	سقف‌انگاری فهم مدیران ثابت
وقتی کیش شخصیتی خاصی در مدیران ثابت ایجاد می‌شود، آن‌ها خودشان را سقف می‌دانند و هرکس در سازمان¬شان بخواهد حرف بالاتری بزند، یا او را منزوی می‌کنند یا با او برخورد می‌کنند. وقتی نخبگان جوان و کسانی‌ که ایده‌های جدید دارند بخواهند بیایند، این مدیران سطحی برای آن‌ها تعیین می‌کنند و اجازه نمی‌دهند که این‌ها به سطوح بالاتر مدیریت راه پیدا کنند.
یادم می‌آید زمانی تحلیل کرده بودم که در ایران در حمل‌ونقل شهری باید از قطار هوایی استفاده کنیم، چون هزینۀ آن بسیار کمتر است و فضای کمتری می‌گیرد و زودتر به نتیجه می‌رسد. وقتی با برخی دست‌اندرکاران قطارهای زیرزمینی در این باره بحث کردم، در برابر استدلال‌های علمی کم آوردند و گفتند: «اگر قطار هوایی وارد شود، دیگر اجازه نمی‌دهد ما قطار زیرزمینی بسازیم و کار ما زیر سؤال می‌رود.» گفتم: «خب، زیر سؤال برود، چه اشکالی دارد؟» چون یک جریان سیاسی مرتبط با حلقۀ قدرتمند مدیران ثابت درمیان آن‌ها شکل گرفته بود، اجازه ندادند  آن کار را انجام بدهیم.
13.	مهاجرت نخبگان مدیریتی و سیاسی
وقتی راه را بر رشد نخبگان می‌بندید، طبیعی است که عده‌ای از نخبگان مهاجرت می‌کنند. یکی از دلایل اصلی مهاجرت نخبگان، به‌خصوص در عرصۀ مدیریتی و سیاسی و اقتصادی را باید در بسته شدن حلقۀ مدیران جست‌وجو کرد.
14.	در گذشته ماندن ذهن مدیران ثابت
اجازه بدهید کمی بازتر با شما صحبت کنم. من عدۀ زیادی از مدیران کشور را می‌شناسم که صفر و صدی هستند. آن‌ها چهل ‌سال پیش سه جمله شنیده‌اند و با همان سه جمله دارند مدیریت می‌کنند. مثلاً می‌گویند «اگر نقدینگی افزایش یابد، دیگر تورم را نمی‌شود کنترل کرد» یا «اگر می‌خواهید تورم را کنترل کنید، دیگر رشد اقتصادی نخواهید داشت». سی چهل سال است که با همین ذهنیت دارند کار می‌کنند، درحالی‌که همۀ این‌ مسائل قابل‌حل‌اند. نظریه‌های جدید و چندوجهی این مسائل را حل می‌کند، اما همچنان این جملات در ذهن این گروه مانده‌‌است و با همین‌ها دارند تصمیم می‌گیرند.
 

درس¬گفتار  سوم _ حلقه بسته مدیران (2)

ادامه متن درس¬گفتار
ادامه تبعات ثبات مدیران
15.	 ناتوانی از همکاری با دانشگاه‌ها
برخی به این حلقۀ بسته باثبات مدیران ایراد می‌گرفتند که شما نوآوری ندارید، از دانش روز چگونه مطلع می‌شوید، کدام تحقیقات و مطالعات پشتوانۀ تصمیمات شما هستند و مواردی از این قبیل. این افراد نمی‌توانند زیاد با دانشگاه‌ها کار کنند، چون دانشگاهیان از نوعی آزادگی علمی برخوردارند و در مطالعات خود دستوری عمل نمی‌کنند و دستاوردهای خود را عرضه می‌کنند. این موضوع با آن ایده‌های مدیران معمولاً متفاوت درمی‌آید. مدیران می‌خواهند برای تصمیمی که گرفته‌اند وجهۀ تحقیقاتی و مطالعاتی و علمی بدهند و برایش پشتوانه بسازند.
16.	 بازیچه شدن دانش و تخصص برای توجیه تصمیم مدیران ثابت
وقتی که دیدند با دانشگاه‌ها نمی‌توانند کار کنند، برای خودشان در سازمان‌ها اندیشکده و واحد پژوهشی ساختند. در این اندیشکده‌ها تصمیم خود را می‌گیرند و سفارش می‌دهند تا برایش اسناد فراهم کنند. من از این موارد زیاد دیده‌ام. یکی از دانشجویان کارشناسی ارشد من می‌خواست فعالیت کلاسی خود را انجام دهد. پروژه‌ای کاربردی را انتخاب کرد. اطلاعات را جمع‌آوری کرد و آورد. اتفاقاً من با آن حوزه آشنا بودم. دیدم نتیجه‌ای گرفته‌است که همان را مدیران انجام داده‌اند و موفق نبوده‌اند. به آن دانشجو گفتم: «چرا این کار را کردی؟ مگر خودت مطالعه و اندازه‌گیری و تجزیه‌وتحلیل نکردی؟» دیدم از 20 متغیری که باید اندازه‌گیری می‌کرد، 15 تای آن را فرض کرده‌است. ما اگر در 20 مورد، یک مورد را نادرست و بر خلاف واقع فرض کنیم، کل نتیجه تغییر می‌کند. اگر از 20 متغیر، 15 متغیر را فرض کنیم، ازلحاظ علمی مطلقاً فاقد اعتبار است. اتفاقاً آن دانشجو جوان خوب و دلسوزی بود. پذیرفت که از اول کار کند. رفت، مطالعه کرد، زحمت کشید، در سرما و گرما اندازه‌گیری کرد، اطلاعاتش را در داخل مدل‌ها قرار داد، و نتیجه‌ای که گرفت کاملاً با نتیجۀ قبلی متفاوت بود. من از او سؤال کردم که چرا بار اول آن کار را انجام داده بود. او گفت که در یک شرکت مشاوره‌ای وابسته به فلان نهاد کار می‌کند. در آنجا اگر در مطالعات نتیجه‌ای غیر از آن چیزی که مدّنظر مدیران آن سازمان است به‌دست بیاورند، اصلاً به آن‌ها کار نمی‌دهند و از آن‌ها استفاده نمی‌کنند. یعنی می‌روند سراغ اندیشکده‌ها و مراکز مطالعاتی و مشاوره‌ای که حرف‌های آن‌ها را تأیید کنند. به این معنی که تصمیم را می‌گیرند و بعد می‌گویند شما لباس علمی و منطقی به آن بپوشانید.
مدیران مادام‌العمر در کجا مدرک می‌گیرند؟
ایراد دیگری که به حلقۀ بستۀ مدیران گرفته می‌شود این است که «شما به‌لحاظ علمی ارتقا پیدا نمی‌کنید، حلقه را بسته‌اید و فکر می‌کنید سقف کار هستید، ولی ازلحاظ علمی عقبید». دانش هر روز در دنیا درحال تحول است. حرف‌ها و بحث‌ها و روش‌های جدیدی می‌آیند. اگر این‌ها بخواهند وارد دانشگاه‌ها بشوند و در رقابت‌ها شرکت کنند و قبول شوند و درس واقعی بخوانند و از استادان نمره بگیرند، کار بسیار دشواری در پیش دارند. معمولاً در حین کار هم می‌خواهند مدرک را بگیرند. از آن طرف، راه بسته است و می‌بینیم که این سازمان‌ها برای خودشان مرکز آموزشی درست می‌کنند یا مدیران در مرکز آموزشی‌ای که خودشان درست کرده‌اند مدرکی را می‌گیرند که بگویند ما هم مدرک داریم و جلوی نیروهای جدید علمی کم نیاورند. یا به همدیگر پاس‌کاری می‌کنند. یعنی این مدیر به مرکز آموزشی آن مدیر می‌رود و مدرک می‌گیرد و آن مدیر به مرکز آموزشی این مدیر می‌رود و مدرک می‌گیرد. همۀ این کارها هم با پول مردم انجام می‌شود.
این‌ها همه دادنِ پاسخ ظاهری به مسئله است، مسئله را حل نمی‌کند. مشکل، ضعف علمی مدیران ثابتی است که در آن حلقه قرار دارند. مشکل، مدرک آن‌ها نیست. برخی مراکز آموزشی هم راهش را یاد گرفته‌اند؛ با نهادهای حکومتی قرارداد می‌بندند و به‌راحتی مدرک صادر می‌کنند. در اینجا فجایعی اتفاق می‌افتد. افراد زیادی داریم، با مدرک فوق‌لیسانس و دکتری، که وقتی در حوزۀ کاریشان از آن‌ها سؤالی می‌کنیم، می‌بینیم اصلاً اشراف ندارند، اما مدیرند، نامشان هم «دکتر» است. یعنی یک عنوان معتبر علمی را هم برای پوشاندن ضعف‌ها هزینه کرده‌اند.
17.	جوان‌گرایی جعلی به قصد استمرار مناصب مدیران در شبکه¬ وابستگان
برخی آمدند و گفتند می‌خواهند جوان‌گرایی کنند، ولی بازهم به‌سراغ کسانی رفتند که شبیه خودشان بودند. جوان‌گرایی یعنی راه را باز کنیم تا ایده‌ها و اندیشه‌های جوان، توانمندی‌های جدید، خلاقیت‌ها و دانش برتر وارد سازمان شود، نه این‌که در همان ساختارها دوباره فردی را بیاوریم که رشد کند و درنهایت به یکی مثل خودمان تبدیل بشود. نمی‌خواهم بگویم این‌ها انسان‌های بدی هستند، بلکه می‌خواهم بگویم اگر روش غلطی انتخاب شود، چه تبعاتی دارد و انسان خوبی که با انگیزۀ خدمت وارد شده‌است به‌مرور به انسانی خودخواه و خودبرتربین تبدیل می‌شود که راه پیشرفت مردم را می‌بندد، درحالی‌که خودش هم متوجه نیست. 
وقتی برخی به‌صورت سطحی و ظاهری می‌خواهند جوان‌گرایی نشان بدهند، درواقع دارند بقیۀ جوانان بااستعداد را سرخورده می‌کنند. جوانی که ایده، توانمندی، استعداد، آرزوها و اهداف بزرگی را برای خودش ترسیم کرده‌ و در عرصۀ تخصصی و اجتماع، نقش‌آفرینی کرده‌است وقتی می‌بیند فردی بسیار ضعیف‌تر و ناتوان‌تر از او، به‌ نام جوان و برای ایجاد پوششی برروی مدیران پیر و فرتوت، دارد کار می‌کند، فرصت‌ها را برای خودش تنگ و راه‌ها را بر خودش بسته می‌بیند و می‌گوید چرا باید ادامه بدهم.

18.	سرخوردگی پژوهشگران واقعی
وقتی خود ساختارها و سازمان‌ها اندیشکده باز می‌کنند و تصمیمات خود را با ظاهر علمی توجیه می‌کنند، مراکز پژوهشی‌ای که واقعاً می‌خواهند مسائل را حل کنند و به ظرفیت مدیریتی و تجربی و علمی کشور اضافه کنند سرخورده می‌شوند، خلاقیت‌ها از بین می‌روند، و بسیاری از نیروها و درآمدهایشان را از دست می‌دهند. چقدر نخبۀ پژوهشگر داریم که به‌خاطر همین حلقۀ بستۀ مدیریتی، ایران را ترک کرده‌اند یا از کار تخصصی مطالعاتی و تحقیقاتیِ خود دست کشیده‌اند و به‌دنبال کاری رفته‌اند که کسان دیگری هم می‌توانند انجام دهند. درواقع، منابع در اینجا تلف شده‌اند.
من با بسیاری از جوانان شایسته در دانشگاه مواجه هستم که به من می‌گویند آیا آینده‌ای هست. البته من همیشه جوابی به دانشجوها می‌دهم تا آن‌ها را قانع کنم. می‌گویم ان‌شاءالله به‌زودی این ساختار مدیریتی متحول خواهد شد و فرصت‌های بی‌نظیری برای نسل خلاق و جوان عزیز ایرانی ایجاد خواهد شد.
توجیهات مرسوم برای ثبات مدیران 
طرفداران «ثبات مدیران» برای مدعای خود ادله¬ای مطرح می¬کنند که به نظر می¬رسد بیشتر توجیهاتی برای استمرار وضع موجود باشد که برای تکمیل بحث به اهم آن¬ها و نقد آن¬ها می¬پردازیم.
الف) تعهد تضمینی مدیران ثابت
کسانی‌ که از ثبات مدیران دفاع می‌کنند بحث تعهد و تخصص را پیش می‌کشند. آن‌ها می‌گویند که باید از افراد متعهد استفاده کرد، و خودشان را نوعاً متعهد می‌دانند. من با بسیاری از آن‌ها بحث کردم و گفتم: «شما مسائل اولیه را در مدیریت رعایت نمی‌کنید. منابع عظیم بیت‌المال در کشور دارد تلف می‌شود. با این حال، چگونه حس می‌کنید که متعهد هستید؟ این تعریف متعهد را از کجا درآورده‌اید؟»
ب) مراعات جوانب امنیتی
توجیه دیگری که در زمینۀ ثبات مدیران به آن تکیه می‌کنند بحث‌های امنیتی است. در این مورد هم به‌نوعی گزینشی عمل می‌کنند. آن‌ها می‌گویند که نمی‌توانند اجازه بدهند هرکسی وارد شود. معمولاً وقتی لایه‌های دیکتاتوری شکل می‌گیرد، برای توجیه دوام خود این حرف را می‌زنند، درحالی‌که در قانون اساسی ما اصل بر برائت است، که یک اصل عقلانی است. حدود ۴ میلیون دانشجو در سطوح گوناگون داریم که در آستانۀ فارغ‌التحصیلی‌اند و انسان‌های خوبی هم هستند. یک کیش شخصیتی در مدیران ثابت پیدا می‌شود و آن این‌که خودشان را نسبت‌ به کشور و جامعه دلسوزتر از همه می‌دانند و آرام‌آرام بقیه را شخصیت‌هایی منفی تلقی می‌کنند. آن‌ها می‌گویند «شایستگی هرکسی را که می‌خواهد به این عرصه وارد شود باید اول ما تأیید کنیم»، درحالی‌که خودشان در زمان تصدی پست‌هایشان این مسیر را طی نکردند. آن‌ها بحث‌های امنیتی را پیش می‌کشند و می‌گویند امنیت کشور مهم است. ما باید بر ساختارهای کشور نظارت کنیم تا دشمن نفوذ نکند ویا هرکسی، خارج از ساختار نظام، ساز خود را ننوازد و آسیب نرساند.
افراد زیادی با نام متعهد وارد شدند، اما بعد دیدیم که توسط شبکه‌های دشمن خریداری شدند، اطلاعات دادند و تصمیمات آن‌ها را اجرا کردند. مگر این موارد کم بوده‌اند؟ متأسفانه این توجیه را می‌آورند و بخش وسیعی از استعدادها و توانمندی‌های کشور را از سطح تصمیم‌گیری کنار می‌گذارند.
نقد توجیهات ثبات مدیران
تعهد و تخصص: ادبیاتی نارسا برای تشخیص شایستگی
ذیل همین بحث، بحث بسیار مهم دیگری داریم و آن بحث تفکیک انسان‌ها با عناوینی است که کاملاً تعریف‌ نشده‌‌اند، مثل «تعهد» و «تخصص». طی یک دورۀ طولانی، به‌ بهانۀ تعهد یا تخصص، گروه مهمی از انسان‌های توانمند از عرصۀ مدیریتی کشور حذف شدند یا فرصت حضور در عرصۀ مدیریتی متناسب با توان خود را پیدا نکردند. این درحالی بود که مفهوم «تعهد» را به امور بسیار ابتدایی و شخصی تنزل داده بوده¬اند. مثلاً این‌که «آیا فلانی آدم دینداری‌ است؟ آیا نمازش را می‌خواند؟ آیا در نماز جماعت شرکت می‌کند؟ آیا ظواهر را رعایت می‌کند؟». اشخاصی با این‌ ملاک‌ها انتخاب شدند. می¬گفتند که تعهد بر تخصص ترجیح دارد. و بعد اتفاقاتی افتاد که همه می‌دانیم.
معنای صحیح «تعهد» در مدیران: کارآمدی، داشتن اخلاق نیکو و به‌روز بودن
من یک سؤال جدی می‌پرسم: آیا می‌شود کسی‌ را که کاری را بلد نیست و آن را می‌پذیرد «متعهد» نامید؟ آیا گزینش‌ درست این است که همه ظواهر آدم‌ها را ارزیابی کنند؟ این کار به ریاکاری و حفظ ظاهر منجر می‌شود. من یادم می‌آید که زمانی با مسئولان گزینش‌ جلسه داشتیم. من مفصّل بحث کردم و گفتم : « شما اصلاً نباید به زندگی شخصی فرد کاری داشته باشید. مگر عقاید فرد قابل‌کشف است؟ مگر دین‌داری قابل‌کشف است؟ دین‌داری در عرصۀ مدیریت اجتماعی عبارت است از تعهد و تسلط به انجام کار، تعهد به احترام به مردم، حفظ بیت‌المال، تعهد به نوآوری و به‌روز کردن توانمندی‌ها، و تعهد به حفظ اخلاق در انجام مأموریت. » اگر هم بگوییم شخص باید دین‌دار باشد، برای این‌ است که این ویژگی‌ها را در خودش درست کند، نه این‌که بخواهیم دین‌داری او را اندازه بگیریم. چگونه می‌توان اندازه گرفت؟ کسی‌ که وظایفش را در تمام ساعات اداری با دقت انجام می‌دهد و کوتاهی نمی‌کند و به همه احترام می‌گذارد و سعی می‌کند کار را درست انجام بدهد دین‌دارتر است یا کسی‌ که حتماً تمام ظواهر دینی را رعایت می‌کند، ولی در انجام وظیفۀ اداری‌اش تعهدی ندارد و کاهلی می‌کند؟
مروری بر یک راه¬حل جایگزین
تجربۀ مشاوران جوان
جریان انتخاب مشاوران جوان را راه انداختیم و گفتیم گروهی از جوانان را وارد کنیم که کنار دست مدیران بنشینند، با ساختار آشنا شوند و بعداً وارد شوند و نفس و خون و انرژی جدیدی را وارد سازمان کنند تا ظرفیت‌های تحول‌پذیری و تحول‌آفرینی‌ سازمان گسترش پیدا کند. در نتیجه این حلقه شکسته شود و سلسله‌ای از جوانان تحصیل‌کرده و توانمند وارد مجموعه شوند، تجربه کنند و با ساختارهای ادارۀ کشور آشنا شوند تا بعد بتوانند در سطوح گوناگون، مسئولیت مدیریت‌ها را بپذیرند. 
اما زیرساخت‌های اجرای آن ایده را آماده نکرده بودیم، چون در ساختار اداری، ازنظر قانون و مقررات، باید پیش‌بینی‌هایی صورت می‌گرفت تا از این ایده پشتیبانی کنند . افراد بسیاری زحمت کشیدند، اما آن ساختار اجازه نداد افراد خلاق بالا بروند. لایۀ مدیران ثابت کاملاً با این ایدۀ نوآورانه و تحول‌آفرین مخالف بودند و در عمل خیلی جاها در برابر آن مقاومت کردند و اجازه ندادند که جوانان به ساختارهای اداری مسلط شوند گرچه بسیاری از آن¬ها تجربیات ارزنده¬ای اندوختند ولی برخی دیگر از آن‌ جوان¬ها هم متأسفانه آن اخلاق بد را یاد گرفتند. یعنی به ساختار غیررسمی ملحق شدند و به وادی دیگری رفتند. 
تجربه¬¬ موفق این ایده در دوره شهرداری
البته ما تجربۀ موفقی در شهرداری تهران داشتیم که آن‌هم نهادینه نشد، چون دورۀ ما کوتاه بود و نتوانستیم آن را در شهرداری نهادینه کنیم. ما ترافیک تهران را به دست دانشجویان کارشناسی ارشد حمل‌ونقل و ترافیک دادیم. در تمام مناطق، هیئتی درست شد که این‌ها چهارراه‌ به‌ چهارراه، بزرگ‌راه به بزرگ‌راه، منطقه به منطقه، به‌طور روزانه می‌گشتند و مشکل را می‌دیدند، راه‌حل می‌دادند و آن را عملیاتی می‌کردند و با هزینۀ بسیار اندک، گره‌های بزرگ ترافیکی در مقطعی در شهر تهران رفع شد.
ارتباط «حلقۀ بسته مدیران» با «تمرکز قدرت و ثروت» و «اشراف سیاسی و اقتصادی»
ما در این دو درس¬گفتار، به پدیدۀ حلقۀ بستۀ مدیران از زوایای گوناگون پرداختیم. می‌خواهم این بخش را با چند سؤال به پایان ببرم: آیا حلقه‌های بستۀ مدیریتی از عوامل اصلی شکل‌گیری اشرافیت سیاسی و اقتصادی در کشور، و از عوامل اصلی تمرکز ثروت و قدرت در کشور نیستند؟ وقتی این حلقه‌های بستۀ مدیریتی برای زمان طولانی پایدار باقی می‌مانند، آیا دیگر می‌توانیم بحثی جدی دربارۀ پیشبرد و تحقق ارزش‌های انسانی‌ مانند آزادی، حق تعیین سرنوشت، و دخالت و نظارت و مشارکت عمومی در ادارۀ کشور، داشته باشیم؟ آیا این حلقۀ بسته راه را بر آزادی‌ها و مشارکت مردم نمی‌بندد؟ آیا اشرافیت سیاسی و اقتصادی موجب رکود و خمودگی، طبقاتی شدن جامعه و تبعات سنگین آن نمی‌شود؟











درس¬گفتار  چهارم _ ساختار تصمیم¬گیری (1) 
چکیدۀ درس‌گفتار 
	ساختار تصمیم‌گیری یعنی چه؟ در هر نظام سیاسی ـ اجتماعی، تصمیمات فرایندی دارند. یعنی تصمیمات کشور در فرایندی گرفته می‌شوند.
	اولین ویژگی ساختار تصمیم‌گیری مردمی باید این باشد که اگر در هر مقطعی از نظام تصمیم‌گیری و در هر بخشی از فرایند اتخاذ یک تصمیم بُرشی بزنیم، باید ارادۀ مردم را در آن ببینیم.
	نظام تصمیم‌گیری باید سلسله‌مراتبی باشد، یعنی یک خط سیر طی شود. برای امور کشور و حتی در موارد خاص ، نمی‌شود از چند مسیر تصمیم‌گیری شود یا برای یک موضوع، چند مرجع تصمیم‌گیری موازی وجود داشته باشد.
	نظام تصمیم‌گیری باید کاملاً مشخص و شفاف باشد. یعنی باید مانند یک آکواریوم، جلوی چشم ملت قرار داشته باشد.
	ویژگی بعدی این است که وقتی تقسیم کار صورت می‌گیرد، باید توازن «اختیار ـ مسئولیت» برقرار باشد.
و	وقتی توازن اختیار ـ مسئولیت برقرار نباشد، شفافیت نباشد، و ارادۀ مردم نباشد، ارتباطات غیر رسمی وسیعی برقرار می‌شود که به فساد منجر می‌شود.
	دولت قوانینش را با نگاه بخشی می‌فرستد و نمایندگان مجلس هم با نگاه محلی به آن رسیدگی می‌کنند. به همین دلیل است که ما نمی‌توانیم تصمیمات کلان بگیریم.
	شاید لازم باشد دو مجلس داشته باشیم؛ یکی مجلس نمایندگان، که هر منطقه‌ای برای خودش نماینده‌ای در حکومت داشته باشد و مشکلات را مطرح کند، و یکی هم مجلس عالی که نگاه ملی داشته باشد.
	در حال حاضر، دولت (دولت به‌معنای عام) در کشور ما درحال بزرگ شدن است. هرقدر دولت بزرگ‌تر شود، حیطه اثرگذاری مردم کوچک‌تر می‌شود. هرچه اختیار دولت بیشتر می‌شود، اختیار مردم کمتر می‌شود.
	حد دولت باید چقدر باشد؟ حد دولت معرفی استانداردها و ضوابط، مطالعات و طراحی‌های کلان ملی، برداشتن موانع و تبعیض‌ها، مراقبت از اجرای عدالت، و ایجاد امنیت است تا مردم بتوانند از حقوقشان استفاده کنند.




متن درس‌گفتار

اهمیت ساختار تصمیم¬گیری
بسیار واضح است که ساختار تصمیم‌گیری در هر کشور در همۀ امور آن نقش تعیین‌کننده دارد. در وضعیت اقتصادی، در نظام اجتماعی، در فرهنگی که تولید می‌شود، در رفتار مردم، در فاصلۀ طبقاتی، در اشتغال و در همۀ امور، نقش آن تعیین‌کننده است. به تعبیر دیگر، نحوۀ ادارۀ کشور، تصمیم‌گیری دربارۀ کشور و حل مسائل کشور، با ساختار تصمیم‌گیری نسبت مستقیم دارد.
ویژگی‌های لازم برای ساختار تصمیم‌گیری
ساختار تصمیم‌گیری یعنی چه؟ در هر نظام سیاسی ـ اجتماعی، تصمیمات سیری دارند. یعنی تصمیمات کشور در فرایندی اتخاذ می‌شوند. این فرایند که من نام آن را «نظام تصمیم‌گیری» یا «ساختار تصمیم‌گیری» گذاشته‌ام چه ویژگی‌هایی باید داشته¬باشد که نیاز به اتخاذ تصمیمات درست و اثرگذار را تأمین کند؟
1.	در هر برشی از ساختار تصمیم¬گیری، ارادۀ مردم باید مشهود باشد
اولین ویژگی لازم برای ساختار تصمیم‌گیری این است که اگر در هر مقطعی از نظام تصمیم‌گیری و در هر بخشی از فرایند اتخاذ تصمیم یک بُرش زده شود، ارادۀ مردم را در آن باید دیده شود، چراکه حق تعیین سرنوشت متعلق به مردم است. کشور باید توسط مردم اداره شود. وظیفۀ ساختار تصمیم‌گیری اجرای ارادۀ مردم و محقق کردن خواست مردم است و غیر از این، حقی و اجازه¬ای وجود ندارد. هر چیز دیگری را جای آن بگذاریم، انحراف و دیکتاتوری و فساد از آن بیرون می‌آید. نفوذ خواست عمومی و حق تعیین سرنوشت را خدا قرار داده‌است. خدا انسان‌ها را بر سرنوشت خودشان مسلط و صاحب‌اختیار قرار داده‌است. هیچ‌کس نمی‌تواند این اختیار را از انسان بگیرد. اصل 56 قانون اساسی  ما هم به‌صراحت این را گفته‌است. هیچ‌کس، هیچ گروه و هیچ عاملی نمی‌تواند این حق خدادادی را از انسان‌ها بگیرد، چون متعلق به ملت است. ساختار تصمیم‌گیری باید این را متجلی کند و به عمل برساند. اگر در هر بخشی از نظام تصمیم‌گیری و در هر نقطه‌ای از فرایند اتخاذ تصمیم بُرش بزنیم، باید خواست مردم را در آن جاری ببینیم. این اولین ویژگی است.
2.	 سلسله‌مراتبی بودن ساختار تصمیم
دومین ویژگی نظام تصمیم‌گیری سلسله‌مراتبی بودن است، یعنی باید یک خط سیر طی شود؛ اگر شاخه‌هایی وجود دارد، به این رودخانه وصل شود. به تعبیر دیگر، برای امور کشور و حتی در موارد خاص کشور، نمی‌شود از چند مسیر تصمیم‌گیری شود یا برای یک موضوع، چند مرجع تصمیم‌گیری موازی وجود داشته باشد. این باعث فساد می‌شود. خداوند هم می‌فرماید اگر در این عالم هستی خدای دیگری مانند همین خدا وجود داشت، فساد ایجاد می‌شد.  با این وضع، منابع به هدر می‌روند و مشکلاتی ایجاد می‌شود. باید یک سیر طی شود.
3.	 شفافیت برای عموم مردم
ساختار تصمیم گیری باید کاملاً مشخص و شفاف باشد. یعنی باید مانند یک آکواریوم، جلوی چشم ملت قرار داشته باشد. مردم هر لحظه باید بدانند این تصمیم کجاست، روی میز کدام نهاد است، در دستور کار کدام اداره است، و چه کاری دارد انجام می‌گیرد و در چه مرحله¬ای از کار است.
4.	توازن اختیار ـ مسئولیت
ویژگی بعدی این است که وقتی تقسیم کار صورت می‌گیرد، باید توازن «اختیار ـ مسئولیت» برقرار باشد. برخی خیال می‌کنند اگر اختیارات را به یک ‌طرف بدهند و مسئولیت را به طرف مقابل، کار درست می‌شود. در حال حاضر، نهادهای زیادی داریم که فقط اختیار دارند، مانند مجلس، قوۀ قضائیه، شورای نگهبان و ... . این‌ها اختیارات وسیعی دارند، اما در برابر اوضاع کشور پاسخ‌گو نیستند. اختیارات در یک سمت متمرکز شده‌اند و مسئولیت‌ها در سمت دیگر. از درون این ساختار، اصلاح امور کشور بیرون نمی‌آید. اصلاً نمی‌شود تصمیمات درستی گرفت.
در ساختار فاقد این ویژگی‌ها، نمی‌شود تصمیمات بزرگ گرفت
وقتی مسیرهای موازی، غیرشفاف، و برخلاف ارادۀ مردم وجود داشته باشند و وقتی بین اختیار و مسئولیت توازنی نباشد، نمی‌توان تصمیمات بزرگی گرفت، درحالی‌که کشور نیازمند تصمیمات کلان و بزرگ است. آن مسکن مهر و یارانه‌ها و سهام عدالت هم تقریباً از دستشان دررفت. ساختار هرلحظه باید بتواند تصمیمات تحول‌آفرین و بزرگ بگیرد. الآن کل ساختار کشور مشغول کارهای کوچک است. این ساختار در اغلب موارد کاملاً جانشین مردم شده است. نظام تصمیم‌گیری باید شفاف و مظهر ارادۀ مردم باشد، وگرنه کارها سامان نمی‌گیرند.
نمونه‌هایی از مفاسد جریان موازی تصمیم
مثال 1) مجلس، موازی با دولت، دربارۀ خزانه تصمیم می‌گرفت.
یادم می‌آید در دورۀ ما، مجلس بدون موافقت یا خواست دولت و برخلاف قانون اساسی تصمیم‌ می‌گرفت و پول خزانه را خرج می‌کرد. من ـ به‌عنوان مجری قانون اساسی و رئیس‌جمهور ـ مخالفت می‌کردم. تبلیغاتی علیه من راه می¬‌انداختند که فلانی مخالف قانون است. مقاله‌های زیادی نوشتند، سخنرانی‌های بسیاری انجام دادند و توهین کردند. من می‌گفتم این کار اشتباه است. قانون اساسی به ‌دلایلی این کار را ممنوع کرده‌است. نمی‌شود برای یک خزانه از دو محل موازی تصمیم‌ گرفت، چون منابع آن محدود است.
به آن‌ها گفتم که فرض کنید برنامه‌ای نوشته‌ایم و طبق آن قرار است ساخت مدرسه در اولویت باشد. وقتی از دو محل برای خزانه تصمیم گرفته می‌شود، پول در جای دیگری خرج می‌شود. در این صورت، هم‌ ساخت مدرسه نیمه‌کاره می‌ماند و هم آن کار مدنظر شما درست انجام نمی‌شود. آن‌ها به سخنان من اعتراض می‌کردند. البته بعداً پذیرفتند که نمی‌شود قانون اساسی را دور زد. در برخی موارد شورای نگهبان مصوبه آنان را خلاف اصل 75  شناخته و رد می‌کرد، اما آن¬ها آن را به مجمع تشخیص مصلحت می‌فرستادند. بازهم من مخالفت می‌کردم ولی مجمع تشخیص تقریباً در تمام موارد علیه نظر دولت رأی می¬داد. امری که برای دولت¬های دیگر عکس آن را عمل می¬کرد. از این نمونه‌ها بسیار است. من تعدادی را ذکر می‌کنم تا کسانی‌ که این مطالب را می¬خوانند متوجه موضوع شوند.
مثال 2) وزارت نفت، بدون اطلاع رئیس‌جمهور، برای گرفتن پول، از مجلس مصوبه می‌گرفت.
در دوره‌ای، برخی از اعضای وزارتخانۀ ‌نفت به مجلس رفته بودند و با لابی‌گری و گفت‌وگو، از مجلس مصوبه‌ای گرفته بودند تا دولت یک میلیارد دلار به آن‌ وزارت بدهد. من از آن‌ها خواستم دلیل درخواست خود را ‌توضیح دهند و برنامه‌های خود را روشن کنند تا دولت تصویب کند، چون برنامه‌های لازم را دولت برای آن‌ها تصویب کرده بود. خواستم توضیح دهند که این پول را برای چه می‌خواهند. حالا این‌که چه ارتباطی میان آن‌ها بود، بماند. 
من گفتم مخالفم،تبلیغات وسیعی راه انداختند که فلانی ضد قانون است. من گفتم ضد قانون نیستم. رئیس‌جمهور مجری قانون اساسی است و این کار خلاف قانون اساسی است و تا زمانی که خلاف قانون اساسی باشد قانون تلقی نمی¬شود. تا این‌که یک روز وزیر نفت وقت و معاونین ایشان آمدند و گفتند که می‌خواهند با من جلسه‌ای داشته باشند. ده نفر آمدند و گفتند با من کار دارند. گفتم: «چه‌کار دارید؟» گفتند: «شما دستور دادید ما بنزین استراتژیک تأمین کنیم. برای این‌کار 6 میلیارد دلار خرج کرده‌ایم. آن پول را به ما بدهید.» توضیح آن‌که در دوره‌ای، از وزارت نفت به من گزارش دادند که ذخایر استراتژیک بنزین کاهش یافته‌است. طبق مصوّبۀ شورای عالی امنیت ملی، همیشه باید مقدار مشخصی ذخیرۀ بنزین داشته باشیم. من هم گفتم طبق مصوّبه بروید آن میزان بنزین را تأمین کنید. وقتی آن‌ها گفتند 6 میلیارد بنزین وارد کرده‌اند، من از خودشان اطلاعاتی گرفتم. از آن‌ها پرسیدم که چقدر ذخیره داریم، چقدر مصرف داریم، و چقدر تولید داریم. عددهای خودشان را کنار هم گذاشتم و گفتم این 6 میلیارد اشتباه است. آن‌ها باهم مشورت کردند و این‌ بار بعد از نیم‌ ساعت، گفتند 4 میلیارد. باز من عددهای آن‌ها را کنار هم گذاشتم و گفتم 4 میلیارد هم اشتباه است. آن‌ها دوباره باهم بحث کردند و گفتند 2 میلیارد. من گفتم 2 میلیارد هم اشتباه است. یکی از آن‌ها وقت گرفت و گفت اجازه دهید پیشنهادی بدهم تا مشکل حل شود: «آن ۱ میلیاردی که مجلس و مجمع تشخیص تصویب کرد و به ‌ما ندادید را بدهید و تمام.» من گفتم: «یعنی اگر آن ۱ میلیارد را به شما بدهم، دست از سر آن 6 میلیارد و 4 میلیارد برمی‌دارید؟» گفتند: «بله.» گفتم: «این را در جایی بنویسید.» آن‌ها نوشتند، من هم زیر آن نوشتم که این خلاف قانون اساسی است. وقتی شفافیت وجود ندارد و مسیرهای موازی برای تصمیم¬گیری وجود دارد ، این مسائل پیش می‌آید.
عدم امکان اخذ تصمیمات کلان¬نگر و ملی در ساختار کنونی
در شکل‌گیری قانون، بخشی‌نگری و محلی‌نگری حاکم است
اجازه بدهید یک جملۀ دیگر دربارۀ نظام تصمیم‌گیری بگویم. نقطۀ اوج تصمیم‌گیری در قوانین مصوب مجلس است. خاستگاه اصلی و نقطۀ شکل‌گیری قانون در کشور ما کجاست؟ دولت در قانون اساسی ما بخشی تعریف شده‌است، نه کلان و ملّی. یعنی وزارت کشاورزی مستقل است، وزارت نفت مستقل است، وزارت راه مستقل است و ... . متأسفانه این ساختار سلسله‌مراتبی هم نیست و این بخش‌ها حداقل باید به دو مرجع به‌صورت موازی پاسخ بدهند؛ یک ‌بار باید به رئیس‌جمهور پاسخ بدهند و یک ‌بار به مجلس. این‌ها پس از آن که در دولت نمی‌توانند حرفشان را پیش ببرند، می‌روند با مجلس ارتباط برقرار می‌کنند و از آن ‌طریق عمل می‌کنند. این نگاه بخشی از دولت می‌آید. یعنی کل برنامه‌ریزی ما بخشی است. ما برنامه‌ریزی کلان ملی نداریم، چون وزارتخانه‌های ما بخشی هستند و در قانون اساسی، بخشی تعریف شده‌اند. نمایندگان هم نگاه محلی دارند. نماینده می‌خواهد در محل خودش کاری انجام بدهد که بتواند رأی بیاورد یا به مردم قول داده‌است که راه می‌سازد، مدرسه می‌سازد و از این قبیل وعده¬ها. دولت قوانین خود را با نگاه بخشی می‌فرستد و نمایندگان مجلس هم با نگاه محلی به آن رسیدگی می‌کنند و درنهایت یک برنامۀ نامنسجم بخشی ـ محلی بیرون می‌آید.
جمع نگاه بخشی وزیران و نگاه محلی مجلس مانع اتخاذ تصمیمات کلان است
به‌ همین دلیل است که نمی‌توانیم تصمیمات کلان بگیریم. نمی‌توانیم کشور را با چند کار بزرگ جلو بیندازیم و موانع را برطرف کنیم. بودجه‌ای که به دولت می‌دهند، به‌خاطر نگاه بخشی ـ محلی، بسیار جزئی و حجیم می‌شود. پول‌ها پخش می‌شوند و پروژه‌ها نیمه‌کاره و توجیه‌ناپذیر می‌گردند. کار هیچ بخشی را در این چهل سال نتوانسته‌ایم درست کنیم. نتوانسته‌ایم طوری عمل کنیم که بگوییم مثلاً همۀ مسائل کشاورزی را حل کرده‌ایم و الآن این بخش روی غلتک است، یا همۀ مسائل آموزش‌وپرورش را حل کرده‌ایم و روی غلتک است. هیچ‌کدام این‌گونه نشده‌است. همه زخمی و نیمه‌کاره هستند، چون نگاه بخشی ـ محلی حاکم است.
راه‌حل احتمالی: دوسطحی کردن مجلس
با این نگاه نمی‌شود کشور را اداره کرد. باید از نگاه بخشی ـ محلی بیرون بیاییم و نگاه کلان داشته باشیم. شاید لازم باشد دو مجلس داشته باشیم؛ یکی مجلس نمایندگان، یعنی هر منطقه‌ برای خود نماینده‌ای در حکومت داشته باشد و مشکلات آن منطقه را مطرح کند.  دیگری مجلس عالی، یعنی مجلسی که نگاه ملی داشته باشد و افراد متخصص، حقوق‌دان، کاربلد، و آشنا به حل مسائل  با انتخاب عمومی و کشوری در آن باشند و در قالب طرح‌های کلان، مسائل محلی را هم ببینند. 
توسعۀ دولت، تمرکز دولتی و افزایش هزینۀ ادارۀ کشور، نتایج اشکالات پیشین
ساختار تصمیم‌گیری ما این‌گونه است و این اشکالات را دارد. شفافیت هم وجود ندارد. توازن اختیارـ مسئولیت وجود ندارد. سلسله‌مراتبی هم نیست. ارادۀ مردم در بُرش‌های گوناگون تقریباً فراموش شده‌است. قانون‌گذاری ما ملی و کلان نیست و بقیۀ بخش‌ها هم همین‌گونه‌اند. سازمان‌های متعددی ایجاد شده‌اند که اگر نشده‌ بودند، بهتر بود، چون مضر و هزینه‌بر هستند. نگاه بخشی ـ محلی باعث توسعۀ دولت، تمرکز و افزایش هزینۀ ادارۀ کشور و ضعف مفرط در برنامه¬ریزی و اجرا شده‌است. این‌ وضعیت باید تغییر کند.
تبعات گسترده‌تر این اشکالات 
این ساختار اداری‌ که در قانون اساسی برای مدیریت کشور طراحی شده است و با قوانین عادی توسعه یافته¬است و این فقدان توازن‌ و شفافیت‌ در آن‌ وجود دارد . آیا تبعات آن به همان میزانی است که عرض شد یا تبعات گسترده‌تری دارد؟ در درس بعدی، دربارۀ تبعات گستردۀ این نظام و ساختار ادارۀ کشور مطالبی را عرض خواهم کرد.
















درس گفتار  پنجم _ ساختار تصمیم گیری (2)

ادامه متن درس¬گفتار
ظرفیت تحقق آرمان‌های ملی و انقلابی در ساختار تصمیم‌گیری کنونی 
سؤال مهم. آیا ساختار تصمیم‌گیری کنونی در کشور (دولت به‌معنای عام) که همۀ قوا و نهادها را در بر می‌گیرد، ظرفیت تحقق آرمان‌های انقلاب و آرمان‌های ملی ما را دارد؟ قبلاً اشاره کردم که شما در این ساختار، اصلاً نمی‌توانید تصمیمات بزرگ و کلان ملی بگیرید. تصمیمات درنهایت بخشی¬ـ¬ محلی و جزئی می‌شوند.
نبود سازوکارهای هشداردهنده دربارۀ انحراف از طراحی
یکی دیگر از دلایل امکان‌ناپذیر بودن تصمیم‌گیری کلان و ملی این است ‌که در این ساختار، نمایندگی ارادۀ مردم فقط در دو سه جمله تعریف شده‌است، نه این‌ که در ساختار پیش‌بینی بشود و هشداردهنده‌هایی موجود باشند که هرکجا ارادۀ مردم نبود، زنگ خطر به صدا دربیاید و بیدارباش بدهد.
تمرکز ثروت و قدرت در ساختار تصمیم‌گیری و پیامدهای آن
می‌خواهم دربارۀ همین ساختار، بحث را ادامه بدهم. در ایران تمرکز ثروت و قدرت اتفاق افتاده‌است. در اکثر کشورهای شبیه ایران هم همین‌گونه است. تمرکز ثروت و قدرت در دست حاکمیت، یا به‌معنای عام در دست دولت، تبعات منفی بسیار زیادی دارد. 
1.	فربهی روزافزون دولت
درصورت تمرکز ثروت و قدرت، دائماً دولت به‌معنای عام آن، بزرگ‌تر می‌شود. یعنی هم به‌لحاظ دایرۀ اختیارات، دخالت در امور اجتماعی و زندگی مردم، و هم به‌لحاظ سازمانی و هزینه‌ای، بزرگ می‌شود.
2.	افزایش اختیارات دولت یعنی کاهش قدرت مردم
وقتی دولت بزرگ می‌شود، اندازه اثرگذاری مردم کوچک‌تر می‌شود. هرچه اختیار دولت بیشتر می‌شود، اختیار مردم کمتر می‌شود. یعنی با بزرگ¬شدن دولت عملاً مردم از ادارۀ کشور و تصمیم‌گیری کنار گذاشته می‌شوند.
3.	از بین رفتن خلاقیت، نوآوری، روح جمعی و هویت
کار به‌ جایی می‌رسد که مردم برای هر فعالیتی که می‌خواهند انجام بدهند باید از دولت اجازه بگیرند و در چارچوب‌هایی که دولت تعیین می‌کند فعالیت کنند. این امر باعث می‌شود خلاقیت و نوآوری تضعیف شوند.  اثر آن بر روح جمعی و هویت هم اثری کاهنده است . پول نفت و ثروت در دست دولت است و دائماً خودش را بزرگ می‌کند و برای خودش خرج می‌تراشد.
4.	افزایش آسیب‌پذیری اجتماعی در مقابل معارضه‌های خارجی
وقتی کل ادارۀ کشور، فرهنگ، اقتصاد و سیاست به دست حکومت می‌افتد، آسیب‌پذیری خیلی افزایش می‌یابد. یک نمونۀ آن تحریم است. کل ثروت نفت در دست دولت است و دولت به‌جای مردم هزینه می‌کند. وقتی قدرت و ثروت تمرکز می‌یابد و مردم کنار می‌روند، فساد زیاد می‌شود. فسادهایی که هر روز دارد اعلام می‌شود و هر روز هم رو به افزایش است ناشی از تمرکز ثروت و قدرت است. اگر این ثروت بین مردم توزیع شود، ریشه‌های فساد از بین می‌رود. چون تمرکز هست، فساد و دست‌اندازی هم هست.
صرف‌نظر از این‌ها، وقتی دولت بزرگ می‌شود، اگر کسی بخواهد فعالیت کند، باید در چارچوب‌های تعیین‌شدۀ دولت باشد، و این یعنی مردم بازهم کوچک می‌شوند. اگر مردم کوچک شوند، کشور کوچک می‌شود. مگر با دولت، اقتصاد را می‌توان جلو برد؟ بدتر از همۀ این‌ها، وقتی نفت در دست دولت است، وقتی اقتصاد در دست دولت است، اگر تحریم پیش بیاید، کشور قفل می‌شود، درحالی‌که اگر اقتصاد در دست مردم باشد، ‌کسی نمی‌تواند مردم را تحریم کند. الآن کل ثروت و نفت در دست دولت است. بیگانگان می‌آیند تحریم می‌کنند، درآمد دولت کاهش پیدا می‌کند. درنتیجه، دولت برای جبران این کاهش و تأمین هزینه‌های سرسام‌آور خود، مجبور می‌شود از بانک مرکزی استقراض کند. مثلاً ۱۵۰ هزار میلیارد تومان درآمد تحقق‌نیافته دارد. برای جبران آن، از بانک مرکزی پول می‌گیرد. پولی که از بانک مرکزی می‌گیرد 8 برابر  اثر منفی در اقتصاد دارد. یعنی دولت به اندازه ۱۵۰ هزار میلیارد تومان تحریم شده، اما آن بلایی که بر سر مردم می‌آید ۱۵۰ هزار میلیارد تومان ضربدر ۸ است. یعنی آثار تخریبی آن ۸ برابر بیشتر بر مردم فشار می‌آورد، درحالی‌که اگر نفت در دست مردم بود، تحریم نمی‌شد. مگر می‌شود مردم را تحریم کرد؟ کدام قدرتی در دنیا جرئت دارد مردم را تحریم کند؟ ولی دولت را تحریم می‌کنند. این‌هم از تبعات آن است. چون تمرکز کل ثروت در دست دولت است، تحریم می‌کنند و کشور تعطیل می‌شود. تحریم می‌کنند، بودجه کاهش می‌یابد. تحریم می‌کنند، فشارها چند برابر به مردم منتقل می‌شود.
5.	دولت فربه، بستر رانت‌خواری
توسعۀ دولت باعث شده‌است که دولت بخواهد بر تمام فعالیت‌های مردم نظارتِ پیشینی کند. یعنی هرکس هرکاری که می‌خواهد بکند قبلاً باید به‌نوعی گزینش شود، نه توسط یک نهاد، بلکه بسته به نوع کار، سیزده نهاد، پانزده نهاد و ... . این‌که باید از جاهای مختلف مجوز بگیرند، یعنی درواقع دارند گزینش می‌شوند. رانت‌خواری از کجا پیدا می‌شود؟ در همین فرایند گرفتنِ مجوزها، در فرایند تخصیصِ منابع، و در فرایند دادنِ فرصت‌ها.
اجازه بدهید مثالی بزنم. مردمی که می‌خواهند کالا وارد کنند باید بروند از جایی اجازه بگیرند که معلوم شود چقدر از این نوع خاص کالا را می‌توانند وارد کنند. به برخی افراد اجازۀ وارد کردن مقدار خاصی از کالا را می‌دهند. بزرگ‌ترین رانت در اینجا ایجاد می‌شود. ‌عدهای می‌روند این مجوز را می‌گیرند و عده‌ای دیگر نمی‌توانند. یک ضرر بزرگ‌تر هم این است که فردی که مجوز گرفته‌است کالایی را وارد کند، به هر قیمتی عرضه کند، مجبوریم مصرف کنیم، چون رقیب دیگری وجود ندارد. مثلاً می‌گویند ما ۱ ‌میلیون تن برنج لازم داریم. به پنج نفر می‌گویند وارد کنید. هر برنجی، با هر قیمتی که آن‌ها آوردند، مردم باید مصرف کنند، چون چاره‌ای ندارند. درحالی‌که اگر واردات برنج آزاد باشد، هرکسی که می‌خواهد بتواند وارد کند. اگر برنج خوب نباشد، مردم نمی‌خرند؛ اگر به قیمت زیاد بدهد، مردم نمی‌خرند؛ اگر فرد دیگری با قیمت کمتر و جنس بهتر وارد می‌کند، مردم از او می‌خرند.
اما آن تمرکز باعث می‌شود که به تعداد خاصی بگویند وارد کنید. چه‌کسی گفته‌است که دولت باید تعیین کند چه‌کسی برنج وارد کند؟ تا این را می‌گوییم، می‌گویند فساد ایجاد می‌شود، درحالی‌که همین الآن فساد ایجاد شده‌است. اتفاقاً فساد همین است. دولت باید استانداردها را اعلام کند و در گمرک اعمال شود. هرکس که می‌خواهد وارد کند. به مردم بگویند استاندارد این است؛ هرکس رعایت نکرد، با او برخورد می‌شود. هیچ‌کس حاضر نیست پولش را در جایی بریزد که وقتی جنس آورد، مشتری نداشته باشد. مگر آن‌که به‌خاطر کنترل‌های پیشینیِ دولت و محدودیت‌ها و تصمیم‌گیری‌های دولت به‌جای مردم، مشتریانش تضمینی باشند. می‌گوید ۱ میلیون تن برنج لازم داریم. من همان را وارد می‌کنم. بیشتر از آن‌هم برنجی وجود ندارد که مردم بخواهند بخرند. پس مجبورند مال من را بخرند.
6.	 کنترل‌ها و مجوزهای دست‌وپاگیر، مانع فعالیت اقتصادی
اگر شما می‌خواهید فعالیت اقتصادی کنید یا می‌خواهید کارخانه تأسیس کنید، جای آن را دولت تعیین می‌کند و مجوز را دولت می‌دهد. در دوره‌ای، با موافقت اصولی، زمین‌ها خریدوفروش می‌شد و خودِ این کار یک رانت عظیم ایجاد می‌کرد. دولت باید زمین‌ها را معیّن کند و بگوید مثلاً در این ۵۰۰ نقطه می‌توان کارخانۀ فولاد ایجاد کرد. هرکس می‌خواهد، برود یک یادداشت به فرمانداری بدهد و شروع به‌ کار کند. قیمت زمین هم این‌قدر است. ۲۰ساله یا ۵۰ساله هم پول زمین را پرداخت کند. پنج‌ساله هم باید آنجا را راه بیندازد، وگرنه زمین پس گرفته می‌شود. استاندارد کارخانۀ فولاد هم این است که از کارخانۀ فولاد قبلی باید این‌قدر فاصله داشته باشد، از شهر و جاهای دیگر این‌قدر فاصله داشته باشد، شرایط محیط‌زیستی این است. همه را اعلام کند و بعد بگوید هرکسی که می‌خواهد، برود انجام بدهد، ولی اگر شرایط را رعایت نکرد، تخلف کرده‌است.
اما الآن برای تمام این مواردی که من گفتم، باید قبلاً مجوز بگیرند. می‌گویند ما ۴۰ میلیون تن فولاد بیشتر نمی‌خواهیم، 80 نفر بروند راه بیندازند. اگر 81 امین نفر آمد، به او مجوز نمی‌دهند. این کار رانت و فساد به‌وجود می‌آورد، درحالی‌که هرکس می‌خواهد کارخانه ایجاد کند با رعایت استانداردها باید آزاد باشد و اگر در داخل مشتری نبود، باید بتواند صادر کند. اگر مواد اولیه نبود، باید بتواند از خارج وارد کند. دربارۀ مواد اولیه هم همین‌طور است. الان دولت سهمیه¬ای توزیع می¬کند.
7.	حمایت از رانت و فساد به اسم حمایت از تولید
دولت همۀ امور مردم را در دست گرفته‌است. اگر بخواهیم یک مدرسه بسازیم، کنترل می‌کند. در این کنترل کردن، منابع فاسد و تلف می‌شوند. اگر بخواهیم خودرو وارد کنیم، دولت باید نظارت و کنترل کند. یعنی دولت مردم را به استفاده از خودروِ خاصی مجبور می‌کند. دولت به‌ نام حمایت از تولید داخل، پدر ملت را درآورده‌است. عوارض گمرکی سنگینی روی کالای وارداتی مشابه می‌کشد. درواقع، فرجه‌ای می‌دهد که با کیفیت پایین، جنس گران در داخل فروخته شود و مردم مجبور شوند آن را مصرف کنند. بعد دائم می‌آیند دستورالعمل می‌دهند که کیفیت را بالا ببرید. مگر با نصیحت، کیفیت بهبود می‌یابد؟ کیفیت در رقابت است. شما مردم را مجبور می‌کنید جنس نامرغوب را با قیمت زیاد بخرند و بعد به سازنده داخلی توصیه می‌کنید که جنسش را درست کند. همین‌ کارها باعث می‌شود همیشه رشد اقتصادی و کیفیت کار ما پایین باشد. دولت برای عده‌ای سودهای مفت درست می‌کند، اما ظاهر آن حمایت از تولید است، و این یک دروغ بزرگ است. این روش باعث حمایت از رانت و فساد می‌شود. چرا دولت باید این‌قدر بزرگ باشد که در همۀ امور دخالت کند؟
8.	ناتوانی مردم، نتیجۀ نشستن دولت به‌جای مردم
این‌که دولت به‌جای مردم بنشیند و تصمیم بگیرد باعث فساد می‌شود. یعنی ۸۰ میلیون نفر را کنار گذاشته‌ایم. دو نسل که بگذرد، استعدادهای مردم ضعیف می‌شود. در این صورت، مردم ازلحاظ انسانی، مدیریتی و توانایی اداره به‌شدت ضعیف می‌شوند، و بعد کشور آسیب‌های بزرگ‌تری خواهد دید. هزینۀ دولت زیاد است. وقتی ۸۵ درصد اقتصاد در دست دولت است، دیگر جایی برای مردم باقی نمی‌ماند.
9.	بزرگ شدن دولت، عامل زوال ارزش‌های انسانی 
وقتی دولت بزرگ می‌شود و دخالت می‌کند، دیگر بحث از ارزش‌های انسانی‌ای مانند آزادی، انسانیت، کرامت و عدالت معنا ندارد، چون دست همه جلوی دولت دراز است. کار به‌ جایی می‌رسد که خود دولت می‌گوید ۶۰‌ میلیون نفر نیازمند کمک معیشتی هستند. کسی که نیازمند و وابسته به دولت است امکان استقلال از دولت و آزادی در مقابل دولت و تذکر به دولت برای عدالت را ندارد.
10.	سیاست‌های خسارت‌بار داخلی و خارجی پیامد نادیده انگاشتن مردم
در سیاست خارجی هم همین‌گونه است. هرجا نظام تصمیم‌گیری به‌جای مردم نشست و مردم را کنار زد، در آنجا تصمیم ملی به ‌نفع مردم گرفته نمی‌شود. نمونۀ آن برجام است که پیش چشم‌ ماست. پنهان‌کاری کردند و مردم را کنار زدند. اگر مردم را در جریان می‌گذاشتند، یک ملت به صحنه می‌آمدند و دیگر لازم نبود کشور این‌همه زیر بار تعهد یک‌طرفه برود. چرا باید زیر تعهد برود؟ چون همیشه تمرکز در دست دولت است، پنهان‌کاری می‌کند، و می‌رود کاری را انجام می‌دهد، ولی مردم هنوز نمی‌دانند متن قرارداد چیست. وقتی دولت چیزی را از مردم پنهان می‌کند، محال است به ‌نفع مردم باشد. اگر به ‌نفع مردم بود، پنهان نمی‌کرد.
11.	تحریف معنای «امنیت» به «امنیت طبقۀ حاکم» در نتیجۀ بزرگی دولت
وقتی دولت خیلی بزرگ می‌شود، امنیت کشور را معادل امنیت خودش و پایداری کشور را معادل پایداری عناصر خودش درنظر می‌گیرد. به‌طور طبیعی، در اینجا یک طبقۀ حاکم ایجاد می‌شود که امنیت خودش را جای امنیت کشور می‌گذارد. آن‌وقت کارکرد نهادها معکوس می‌شود. مثلاً نهادهای امنیتی که باید امنیت کشور را درست کنند تا مردم بتوانند از آزادی، فرصت رشد، خلاقیت و فرصت حق تعیین سرنوشتشان استفاده کنند، برعکس، مسئول حفظ امنیت طبقۀ حاکم در برابر مردم می‌شوند و فضا را امنیتی می‌کنند. درنتیجه، آزادی، حق تعیین سرنوشت، ارزش‌های انسانی و هویت آسیب می‌بیند و کارکردها معکوس می‌شوند، چون دولت آن‌قدر بزرگ شده‌است که خودش و نه وظایف و مأموریت¬هایش، اصل می‌شود.
سوءاستفاده از سخن امام خمینی; برای توجیهِ گذاشتن قالب به‌جای محتوا
از این جملۀ منسوب به امام هم سوءاستفاده می‌شود که گفتند «حفظ نظام از اوجب واجبات است»  حالا خود امام گفته‌است که منظور حفظ محتوای نظام است. یعنی باید کارکردهای نظام برای مردم و عدالت و آرمان‌ها باشد، نه قالب نظام. ولی قالب را جای محتوا گذاشته‌اند. 
دولت به‌جای حفظ کشور، حافظ خود شده‌است
دولت به‌جای حفظ ملت و کشور، مسئول حفظ خودش شده‌است و برای این دارد هزینه می‌کند. این کار تبعات سنگین اجتماعی دارد، ملت را سرخورده می‌کند، ملت را از سیستم جدا می‌کند، کما این‌که این کار را کرده‌است. این کار نارضایتی‌های وسیعی ایجاد می‌کند، کما این‌که کرده‌است. دولت در مقابل فشارهای بین‌المللی تنها می‌ماند و هرچقدر از آن را که می‌تواند، بر سر ملت خراب می‌کند، ولی نمی‌تواند مانع ورود فشارها شود.
12.	ضعیف شدن کشور، نتیجۀ کنار رفتن مردم از صحنۀ امور اقتصادی، سیاسی و اجتماعی
وقتی مردم از صحنه کنار بروند، وقتی مردم در اقتصاد تصمیم‌گیر نباشند، آیا می‌توانند در سیاست تصمیم‌گیرنده باشند؟ وقتی مردم ضعیف باشند، آیا اقتدار ملی ایجاد می‌شود؟ هرگز نمی‌شود. وقتی ملت ضعیف می‌شوند، کشور هم ضعیف می‌شود و بعد دائم باید امتیاز بدهند، اما مسائل حل نمی‌شوند. چقدر نهاد درست شده‌است؟ نیروهای مسلح هم در اقتصاد حضور دارند و هم اسلحه و قدرت دارند. دیگر جایی برای مردم باقی نمی‌ماند. چه‌کسی می‌تواند جلوی فساد را بگیرد؟
13.	مجبور بودن مردم به استفاده از ادبیات و رویکرد دوگانه و تبعات آن
بسیاری از افراد برای این‌که کارشان انجام شود، مجبورند اطلاعات غلط بدهند، چون کنترل و رانت و محدودیت وجود دارد. چون ‌عدهای دائماً جای مردم نشسته‌اند و دارند تصمیم می‌گیرند. تاجر برای این‌که رشد کند، باید ارزیابی کند که اگر این کالا را وارد کند، می‌خرند یا نمی‌خرند. اما وقتی این تاجر به حکومت وصل می‌شود و می‌رود یک کالای نامرغوب وارد می‌کند و طوری وارد می‌کند که بقیه محدود می‌شوند و مردم مجبورند همان را استفاده کنند. خیالش هم راحت است. چرا باید تلاش کند جنس بهتر و ارزان‌تر و باکیفیت‌تری بیاورد؟ تولید داخلی هم همین‌طور است. چهل‌ سال است که به‌ نام حمایت از تولید ملی، دارند از پول ملت به بخش تولید می‌دهند. رها کنید و اجازه بدهید مستقل باشند، این‌ها خودشان بلدند روی پای خودشان بایستند. این حمایت سنگین در دنیا در حد ۰٫۵ درصد، ۱ ‌درصد، یا ۵ درصد است. حالا ما ۳۰ درصد، ۵۰ درصد،۸۰ درصد حمایت می‌کنیم و این‌ها هم برای دوام این حمایت می‌روند لابی می‌کنند. تا می‌خواهیم به یک ‌جا فشار بیاوریم که کیفیت را افزایش دهند یا برایشان رقیب بیاوریم، می‌روند از یک جای دیگر مجوز می‌گیرند، چون نظام تصمیم‌گیری یکپارچه نیست. بارها می‌خواستند خودروسازان را کنترل کنند تا کیفیت بهتر شود و قیمت کاهش یابد، اما آن‌ها سریع می‌رفتند به‌طرف مجلس. از آنجا هم سروصدا بلند می‌شد و چیزی تصویب می‌کردند. یا می‌رفتند سراغ یک نهاد موازی دیگر.

حد مداخلۀ دولت کجاست؟
برگردیم به حد دولت. وقتی دولت نامحدود و بزرگ می‌شود، وقتی در همۀ امور دخالت می‌کند و دایرۀ اختیاراتش وسیع می‌شود، به‌همان نسبت، مردم محدود می‌شوند و به‌همان نسبت کشور ضعیف می‌شود. چرا؟ چون وقتی مردم ضعیف می‌شوند، آرمان‌ها آسیب می‌بینند، فرهنگ ملی آسیب می‌بیند. وقتی همه‌چیز به ‌دست دولت می‌افتد، رشوه‌گیری باب می‌شود و ادبیاتی دوگانه شکل می‌گیرد. الآن در کشور ادبیاتی دوگانه وجود دارد؛ مقامات مسئول در مقابل مردم یک‌ جور حرف می‌زنند و بین خودشان جور دیگری حرف می‌زنند. این خیلی بد است. فرهنگ عمومی دارد آسیب می‌بیند.
محدودۀ دولت تا کجاست؟
حد دولت کجاست؟ حد دولت معرفی استانداردها و ضوابط، مطالعات و طراحی‌های کلان ملی، برداشتن موانع و تبعیض‌ها، مراقبت از اجرای عدالت، و ایجاد امنیت است تا مردم بتوانند از حقوقشان استفاده کنند.
خلاصۀ سخن
عرضم را خلاصه می‌کنم. دولت باید در سطح راهبرد، هدایت، تعریف استاندارد، برقراری امنیت و مواظبت از اجرای عدالت بنشیند  و مطلقاً در کار اجرا و تصدی‌گری نباشد. تمرکز ثروت در دولت باید کلاً از بین برود. کل ثروت کشور مال همۀ مردم است. دولت فقط باید با مالیات اداره شود و در هر تصمیم بزرگ باید با مردم مشورت کند و نظر مردم را بخواهد. یعنی در هر پروژه‌ای که می‌خواهد اجرا کند، باید نظر مردم را بخواهد و اگر مردم اجازه دادند، انجام دهد، نه این‌که مختار باشد هرقدر می‌خواهد از مردم بگیرد و ثروت کشور را هم هرقدر بخواهد نقد و مصرف کند. 
 


درس گفتار ششم _ ساختار بودجه
چکیدۀ درس‌گفتار
	امروز متأسفانه به‌واسطۀ برنامه¬های حکومتی و دولتیِ ما، که براساس توسعۀ اختیارات و دخالت در زندگی مردم تهیه می‌شود، ساختار بودجۀ بسیار پیچیده و عریض ‌و طویلی داریم و هر سال به ‌اندازۀ چندین دفترچه، صدها حکم و دستور و تصمیم جدید وارد بودجه می‌شود.
ن	هر سال در قانون بودجه قانون‌نویسی مفصّلی اتفاق می‌افتد. تمامِ قوانینِ ثابت‌ به‌اقتضای گرایش نمایندگان یا گرایش‌های دولت تغییر می‌کنند.
ا	ما نمی‌توانیم از قِبَل این بودجه، ارزیابی روشنی از عملکردها داشته باشیم، چون آن‌قدر گسترده است که خیلی‌ها نمی‌توانند بخوانند و خیلی‌ها متوجه نمی‌شوند. این نوع برنامه‌ریزیِ بودجه فقط چند تا وزارتخانه برای حسابداری می‌خواهد که تعیین کنند از کجا باید پول و منابع دربیاورید و در کجا باید خرج کنید.
	ساختار بودجه به‌گونه‌ای نوشته می‌شود که تقریباً دست دولت ‌بسته است و نمی‌تواند کاری کند. اصلاً جایی برای مدیریت کردن و افزایش بهره‌وری و کاهش هزینه‌ها باقی نمی‌ماند.
	بودجه نباید بیشتر از چند صفحه باشد، آن‌هم بسیار شفاف و به‌گونه‌ای تدوین شود که عموم مردم آن را بفهمند. نباید در بودجه حکمی باشد که قوانین ثابت را تغییر بدهد.
	اصلاح ساختار بودجه به اصلاح ساختار ادارۀ کشور برمی‌گردد. وقتی کشور را بخشی و محلی اداره کنیم، یعنی چندپارچه اداره کنیم، نمی‌توانیم بودجۀ یکپارچۀ هدفمندی را تنظیم کنیم.
متن درس‌گفتار
بودجه چیست؟
امروزه در مدیریت کشورها بودجه نقش بسیار مهمی را ایفا می‌کند. بودجه درواقع تصویری از برنامۀ یک‌ساله است. معمولاً برای کشور چشم‌انداز پنجاه‌ساله تا صدساله تعریف می‌کنند. گاهی هم در قالب آن چشم¬انداز، برنامه‌های پنج‌ساله و ده‌ساله تدارک می‌بینند. البته این نوع برنامه‌ها در دنیا منسوخ شده‌اند، منتها هنوز در ایران آن را داریم. وقتی چشم‌انداز تعریف می‌شود، هر سال برنامه‌ای در راستای چشم‌انداز داده می‌شود. این برنامه در پایان سال ارزیابی می‌شود، و اگر لازم باشد، برای سال بعد اصلاحاتی در آن صورت می‌گیرد. بودجه باید بسیار شفاف و عملیاتی و مختصر باشد.
بودجه باید قوانین ثابتی داشته باشد
امروز متأسفانه به‌واسطۀ برنامه¬های حکومتی و دولتی در کشور ما، که براساس توسعۀ اختیارات و دخالت در زندگی مردم تهیه می‌شود، ساختار بودجۀ بسیار پیچیده و عریض ‌و طویلی داریم که هر سال به‌ اندازۀ چندین دفترچه، صدها حکم و دستور و تصمیم جدید وارد بودجه می‌شود.
کشور باید براساس قوانین ثابت اداره شود. این‌که هر سال قوانین ثابت در قانون بودجه بارها و بارها دستخوش تغییر می‌شود و بعد خود این قانون بودجه هم در طول سال چند بار اصلاحیه می‌خورد، به این معناست که ما نمی‌توانیم به افق‌های درازمدت نگاه کنیم. حتی در سطح یک‌ساله هم نمی‌توانیم برنامه‌ریزی کنیم. من از اولین قانون بودجه مشروطه تا به امروز را مطالعه کرده‌ام. اولین قانون بودجۀ کشور دو صفحه است. دولت این چند رقم پول را از اینجاها به‌دست می‌آورد و در اینجاها هزینه می‌کند و قانون‌نویسی جدیدی در آن اتفاق نیفتاده است.
وضع کنونی قانون بودجه مانع اصلاحات اقتصادی و مدیریتی است
اما اکنون در قانون بودجه، سالانه قانون‌نویسی مفصّلی صورت می‌گیرد. همۀ قوانین ثابت به‌اقتضای گرایش نمایندگان یا گرایش‌های دولت تغییر می‌کنند. به‌ همین سبب، شما هیچ طرح اساسی و کلان و ملی‌ را در قالب این بودجه نمی‌توانید اجرا کنید. قانون بودجه نمی‌گوید نمی‌توانید سد بسازید یا راه بسازید یا فرودگاه، بلکه می‌گوید نمی‌توانید در ایران اصلاحات اقتصادی و اصلاحات مدیریتی ایجاد کنید، چون اصلاحات اقتصادی و مدیریتی بر پایۀ قوانین ثابت شکل می‌گیرند.
بودجۀ کنونی سرگردانی ایجاد می‌کند و دور از هدف‌های اصلی است
ما نمی‌توانیم از قِبَل این بودجه، ارزیابی روشنی از عملکردها داشته باشیم، چون آن‌قدر گسترده است که خیلی‌ها نمی‌توانند بخوانند و خیلی‌ها متوجه نمی‌شوند. این نوع برنامه‌ریزیِ بودجه فقط چند وزارتخانه برای حسابداری می‌خواهد که تعیین کند پول و منابع از کجا تأمین شود و در کجا هزینه شود. این‌قدر پیچیده است که در دل تمام سازمان‌ها و وزارتخانه‌ها بخش وسیعی برای تطبیق دادن این‌ها با واقعیت است. بعد هم سازمان عریض‌وطویلی با نام «حساب‌رسی دولتی» یا «دیوان محاسبات» باید بیاید ببیند که درست عمل شده‌است یا نه، بدون توجه به این‌که کل این‌ها باید هدفی را دنبال کنند، مشکلی را حل کنند، اصلاحی در ساختار به‌وجود بیاورند، پیشرفتی اساسی را در کشور رقم بزنند، و یک طرح کلان ملی را جلو ببرند.
وضع کنونی بودجه مانع چابکی مدیریت کشور می‌شود
ساختار بودجه به‌گونه‌ای نوشته می‌شود که تقریباً دولت هیچ اختیاری ندارد. اصلاً جایی برای مدیریت کردن، افزایش بهره‌وری، و کاهش هزینه‌ها باقی نمی‌ماند، چون معلوم است تا یک‌ ریال آخر بودجه باید به چه‌کسی داده شود. در حد جزئیات ریز نوشته‌اند که این‌قدر به اینجا بده، این‌قدر به آنجا بده، این‌قدر به آن جای دیگر بده. اصلاً عیب و ایراد ساختار تصمیم‌گیری، در قانون بودجه  چند برابر می‌شود. برای مثال، ما یک وزیر نیرو داریم که مسئول آب و برق و سد و شبکه‌های برق و توزیع انرژی در کشور است، اما ده‌ها سازمان و شرکت زیرمجموعه درست شده‌اند که بودجه را مستقیم خودشان می‌گیرند و وزیر فقط باید خواهش و تمنا کند و حداکثر با عزل و نصب باید مدیریتش را اعمال کند و نمی‌تواند از ابزار و منابع برای پیشبرد سیاست‌ها استفاده کند. آموزش‌عالی هم همین‌طور است، بهداشت هم همین‌طور است، تمام وزارتخانه‌هایی که منابعی می‌گیرند همین‌طورند. این روش غلط است. 
بودجه باید عملیاتی باشد. باید بگوییم «آقای وزیر نیرو، ما این پول را به تو می‌دهیم، باید این چند کار انجام شود و تمام. توزیعش هم در کشور باید عادلانه باشد. برو کارت را انجام بده، می‌آییم ارزیابی‌ات می‌کنیم». این‌قدر بودجه توسعه پیدا کرده و آن نگاه بخشی و محلی وارد شده‌است که اصلاً هیچ فعالیتی در قانون بودجۀ، قابلیت ارزیابی ندارد. مثلاً پروژه‌ای که باید دوساله انجام شود دوازده‌ساله انجام می‌شود. ارزش ریالی‌ که روز اول به آن پروژه دادیم با ارزش ریال روز آخر اصلاً قابل‌مقایسه نیست. اگر بخواهیم به‌روز کنیم، با این شیوۀ بودجه‌ریزی، هزینۀ پروژه‌های تمام‌شدۀ ما حداقل دو برابر است. بودجه نباید چند صفحه بیشتر باشد، آن‌هم بسیار شفاف و به‌گونه‌ای تدوین شود که عموم مردم آن را بفهمند. در بودجه نباید هیچ حکمی باشد که قوانین ثابت را تغییر دهد.
اصلاح ساختار بودجه فرع بر اصلاح ساختار ادارۀ کشور
برخی می‌گویند «ساختار بودجه» باید اصلاح بشود، درحالی‌که اصلاح ساختار بودجه به اصلاح ساختار ادارۀ کشور برمی‌گردد. وقتی کشور را بخشی و محلی و چندپارچه اداره کنیم و تمام ثروت و اختیارات در حاکمیت متمرکز است، نمی‌توانیم بودجۀ یکپارچۀ هدفمندی را تنظیم کنیم. باید آن مشکل را حل کرد و دایرۀ اختیارات را کاهش داد. دولت باید کوچک و سیاست‌گذار، ناظر و مسئولِ امنیت و قضاوت، و نویسنده و تهیه‌کنندۀ استانداردها بشود و بقیۀ امور به مردم واگذار و بودجه محدود شود.
کسری بودجه و استقراض از بانک مرکزی
امروزه خود این بودجه از عوامل اصلی مشکلات اقتصادی است، چون وقتی همۀ کارها را دولت می‌خواهد انجام بدهد، رقم‌ها افزایش می‌یابد. آیا هر سال دولت رقم‌ها را بالا می‌برد؟ دولت لایحۀ بودجه را به مجلس می‌دهد، مجلس هم به آن اضافه می‌کند. تا آنجا که یادم می‌آید، غیر از یک ‌سال، در همۀ سال‌ها، بودجه¬ها غیرواقعی نوشته می‌شدند. با این روش، درآمدها غیرواقعی و در ازای آن، هزینه‌ها واقعی تعریف می‌شوند. این به کسری بودجه تبدیل می‌شود. کسری بودجه یعنی استقراض از بانک مرکزی و استقراض از بانک مرکزی یعنی 8 ‌برابر تخریب اقتصاد. 
دولت یک واحد استقراض می‌کند، این کار هشت برابر تأثیر منفی دارد که اغلب آن در تورم ظاهر می‌شود. تورم امکان برنامه‌ریزی را کاملاً می‌گیرد و همۀ اعداد و پدیده‌های اقتصادی را غیرواقعی می‌کند. وقتی غیرواقعی شد، برنامه‌ریزی‌ها درست انجام نمی‌شوند و شما نمی‌توانید جهت‌گیری مثبتی را برای کشور طراحی کنید و جلو ببرید.
موانع مجلس بر سر راه بودجه
من معتقدم که مجلس نباید در بودجه دخالت کند. دولت با تلاش بسیار، بودجه‌ای را تنظیم می‌کند، اما مجلس دل‌وروده‌اش را به‌هم می‌ریزد و از اول بودجه را تنظیم می‌کند. این کار، هم دایرۀ مسئولیت‌ها را مخدوش می‌کند و هم اینچنین بودجه‌ای، با آن نگاهی که در مجلس وجود دارد، اصلاً نمی‌تواند کشور را جلو ببرد. مجلس باید بله و نه بگوید، نظرش را دربارۀ سقف بودجه و انطباق آن با قانون بالادستی بگوید و این‌که درآمد با هزینه نمی‌خواند و مواردی از این قبیل. ایرادهای این‌چنینی را با دولت بررسی کند و اگر دولت این اشکالات را وارد می‌بیند، با حفظ انسجام و جهت‌گیری‌های بودجه، اصلاحات را انجام دهد. اما دولت بودجه می‌دهد و مجلس دست‌کاری‌ می‌کند و مسئولیتی هم به‌عهده نمی‌گیرد. در این صورت، هیچ کاری جلو نمی‌رود و همه هم ناراضی‌اند.
اصلاح ساختار بودجه
ساختار بودجه باید اصلاح شود. چگونه؟ همراه با ساختار ادارۀ کشور. نگاه محلی و بخشی باید به نگاه ملی و کلان تغییر کند. تعریف احکام جدید در قالب قانون بودجه باید قاطعانه ممنوع شود. اکنون تقریباً دولت در اجرای بودجه حذف شده‌است. یعنی معاونت برنامه‌ریزی به‌تنهایی بودجه را تقسیم می‌کند. تازه بودجه به‌گونه‌ای نوشته می‌شود که بخش‌های مختلف معاونت برنامه‌ریزی، در ارتباط با وزرا و نمایندگان و دیگران، می‌توانند اولویت‌ها را جابه‌جا کنند. وقتی اولویت‌ها جابه‌جا شد، اهداف بودجه و اهداف چشم‌انداز محقق نمی‌شوند. به‌ همین‌ دلیل، همه ناراحت‌اند.
برنامه‌های محقق‌نشده در هفتاد سال اخیر
بعد از انقلاب، شش¬هفت برنامه نوشته شده‌است. پنج¬شش برنامه هم قبل از انقلاب نوشته شده‌است. اما همه ناراحت‌اند و می‌گویند برنامه‌ها محقق نشده‌اند. دلیل تحقق نیافتن برنامه‌ها این است که نگاه بخشی و محلی به بودجه داریم. مجلس هم منابع کاذب تصویب کرده و تعهدات واقعی اضافه کرده‌است. خب هیچ‌وقت به این تعهدات عمل نمی‌شود. ما صد تومان پول داریم، اما سیصد تومان تعهد ایجاد می‌کنیم. معلوم است که تعهدات هیچ‌گاه محقق نمی‌شوند و همیشه عقب خواهیم بود. باید بودجه را اصلاح کنیم. اساس کار، اصلاح ساختار تصمیم‌گیری و ادارۀ کشور است و بعد هم قاطعانه باید نگاه بخشی و محلی را از بودجه کنار گذاشت. بودجه باید شفاف، مختصر و بسیار عملیاتی باشد.



فصل دوم : اقتصاد از منظر مدیریت کلان

درس¬گفتار هفتم- منابع طبیعی (1) 


چکیدۀ درس‌گفتار
	یکی از علت‌های اصلی آسیب‌ها و مشکلات پایدار ایران، چگونگی استفاده از ثروت طبیعی است.
	تمام ثروت‌های بزرگی که طی صد سال اخیر در ایران شکل گرفته‌اند، محصول تصرف زمین‌های عمومی، تغییر کاربری آن‌ها و فروختن آن‌ها به مردم بوده‌‌است.
	بسیاری از معادن کشور در انحصار عدۀ خاصی قرار گرفته‌اند. حتی دولت اطلاع دقیقی از میزان برداشت از آن‌ها ندارد و سهم مالکانه‌ای که به دولت می‌دهند شاید کمتر از یک درصد از ارزش واقعی آن مواد معدنی است.
	کلاً توزیع ارزش انرژی در کشور ما نابرابر است. بخش کوچکی از آن به‌صورت یارانه‌ها به‌طور مساوی توزیع شده ـ که همان را هم اصرار دارند تبعیضی کنند ـ و بقیۀ آن نابرابر و ناعادلانه است.
	ثروت طبیعی متعلق به آحاد مردم است و ارزش ذاتی‌ آن، نه آن چیزی که مردم زحمت می‌کشند و روی آن کار می‌کنند، به‌طور مساوی متعلق به همه است.
	در کشور ما، در گذشته، منابع طبیعی آزاد بودند. یعنی هرکس که توانمندی داشت زمین‌ها و مراتع بیشتر یا معادن بیشتری را در اختیار می‌گرفت و استفاده می‌کرد و دیگران توانایی و اجازۀ تعرض نداشتند.
	در دوران پهلوی دوم، با عنوان «انقلاب سفید شاه و ملت»، مصوباتی را اعمال کردند که کل ثروت طبیعی در اختیار دولت قرار گرفت.
	در انقلاب هم پاسخی که به توزیع منابع طبیعی داده شد همان پاسخ قبلی بود، ولی با شدتی بیشتر. اخذ زمین‌های بزرگ و خرد کردن آن‌ها ادامه پیدا کرد. حتی یک گام جلوتر رفتند و گفتند دامداران نباید از جنگل‌ها استفاده کنند.
	ما فکر می‌کنیم پاسخ باید انسان‌محور باشد، نه حکومت‌محور یا دولت‌محور. همۀ مردم در منابع طبیعی شریک‌اند. 
متن درس‌گفتار
در چند جلسۀ گذشته، نگاهی به مشکلات پایدار در ایران داشتیم. عمدتاً مطالعه و بحث موردی ما دربارۀ ایران است و علت¬های ناشی از مسایل مدیریت کلان را بررسی کردیم. 
طرح مساله نحوه استفاده از منابع طبیعی
چگونگی استفاده از ثروت طبیعی ، یکی از علت‌های پایداری مشکلات
در این جلسه می‌خواهم موضوع دیگری را با شما درمیان بگذارم. یکی از علت‌های پایداری مشکلات در ایران چگونگی استفاده از ثروت طبیعی است. ما معتقدیم که خدای متعال ثروت طبیعی را در اختیار انسان‌ها قرار داده‌است تا با استفاده از آن، ظرفیت‌ها و استعدادهای انسانی خود را شکوفا کنند، در رفاه زندگی کنند و بتوانند به مراتب بالاتری از کمال انسانی بیندیشند و به‌سمت آن حرکت کنند.
رویکردهای موجود در استفاده از منابع طبیعی و پیامدهای آن
استفادۀ تبعیضی از ثروت طبیعی، ازجمله ریشه‌های تاریخی مشکلات جوامع
در طول تاریخ، یکی از علت‌های اصلی آسیب‌ها و مشکلاتی که در درس اول فهرستی از آنها بیان شد، چگونگی استفاده از ثروت طبیعی است. اگر از ثروت طبیعی به‌صورت تبعیضی استفاده شود، به‌طور طبیعی مشکلاتی را ایجاد می‌کند.
ابتنای نظریه‌های اقتصادی موجود بر محدودیت ثروت طبیعی
نکته مهم آن که امروزه نظام‌ها و اندیشه‌های اقتصادی مبتنی بر محدودیت ثروت طبیعی  هستند. یعنی تمام مکاتب اقتصادی برپایۀ محدودیت ثروت طبیعی شکل گرفته‌اند. اما من معتقدم که ثروت طبیعی محدود نیست و به تناسب رشد دانش، ظرفیت‌های ثروت طبیعی توسعه پیدا می‌کنند.
تبعیض در استفاده از ثروت طبیعی، ریشۀ شکل‌گیری فاصلۀ طبقاتی
ریشۀ شکل‌گیری فاصلۀ طبقاتی کجاست؟ عده‌ای به ثروت طبیعی دست‌اندازی کرده‌اند و از آن استفاده می‌کنند، درحالی‌که بقیه محروم‌اند. چگونگی استفاده از ثروت طبیعی می‌تواند تمام این مشکلات را برطرف کند یا برعکس، تمام مشکلات را مضاعف کند. مثال آن مسکن است. خدا به ‌اندازۀ کافی زمین برای همه قرار داده‌است. اگر ما این زمین را به‌خوبی مدیریت نکنیم، مردم باید اندوختۀ تمام عمرشان را برای خرید یک آپارتمان بدهند، اما اگر خوب مدیریت کنیم، نیازی به چنین کاری نیست و مسکن یک وسیلۀ طبیعیِ دردسترس برای همه خواهد بود. اگر خوب استفاده کنیم، همۀ مردم در محیط باز و ویلایی زندگی می‌کنند و اگر بد استفاده کنیم، مردم باید در آپارتمان‌های تنگ و تاریک زندانی شوند و روانشان تحت تأثیر قرار بگیرد و تربیت خانوادگی دچار مشکل شود.
استفادۀ انحصاری از معادن، یکی از عوامل ایجاد فاصلۀ طبقاتی
اگر از معادن هر سرزمین به‌صورت انحصاری استفاده شود، فاصلۀ طبقاتی ایجاد می‌شود. اگر احتکار شود، فرصت رشد و شکوفایی از بین می‌رود و فقر بر جامعه حاکم می‌شود. انرژی، جنگل، معدن، دریا و همۀ ثروت‌های طبیعی خدادادی هم به همین ترتیب از میان می‌روند.
انحصار دولتی ثروت طبیعی، از ریشه‌های مشکلات کنونی ایران
ایران خودمان را ببینید. در دوره‌ای می‌گفتند تمام ثروت طبیعی متعلق به دولت است. بعد از انقلاب هم این تفکر تشدید شد و در انحصار دولت قرار گرفت. یعنی محدودیت‌های شدیدی در برابر استفاده از ثروت طبیعی برای مردم وضع شد. وقتی محدودیت می‌گذاریم، کمبود پیش می‌آید و بعد بحث مرغوبیت پیش می‌آید و فاصلۀ قیمتی ایجاد می‌شود. فرض کنید که ما دور شهر خط می‌کشیم. این ‌طرف خط، قیمت زیادی دارد و ما می‌خواهیم بگوییم ارزش آن ‌طرف خط صفر است. ولی صفر نمی‌ماند و ارزش پیدا می‌کند. عده‌ای ترغیب می‌شوند که بروند آنجا را تصرف کنند و به دلخواه خودشان تقسیم‌بندی کنند و با قیمت بیشتری به مردم بفروشند.
ثروت‌های بزرگ در صد سال اخیر محصول تصرف زمین‌های دولتی و فروختن آن‌ها به مردم
در جریان شکل‌گیری حاشیه‌نشینی، تصرف زمین‌های دولتی و فروش آن‌ها با قیمت زیاد به مردم معنا و رواج پیدا می‌کند. تمام ثروت‌های بزرگی که طی صد سال اخیر در ایران شکل گرفته‌اند در ابتدا محصول تصرف زمین‌های عمومی، تغییر کاربری و فروش به مردم بوده‌اند. فروشندگان معمولاً قواعد شهرسازی را رعایت نمی‌کنند و برای این‌که حداکثر استفاده را بکنند، فضای کافی را برای خدمات عمومی در اختیار مردم نمی‌گذارند و بدتر از آن، چون غیرقانونی است، خریداران مجوزی برای ساخت‌وساز نمی‌گیرند و مجبورند غیرقانونی بسازند. وقتی غیرقانونی می‌سازند، ضوابط فنی و مهندسی ساخت‌وساز را رعایت نمی‌کنند. یعنی ثروت مردم و ثروت ملی، به ساختمانی تبدیل می‌شود که ناپایدار و سست و در ساختار شهری نامناسب است.
شکل‌گیری روابط نادرست با بدنۀ حکومت، نتیجۀ انحصار دولتی در منابع طبیعی
بدتر از همۀ این‌ها، روابط نادرستی است که با بدنۀ ساختار حکومت شکل می‌گیرد. یعنی آن مأمورانی که باید کنترل کنند، مأمورانی که باید سند صادر کنند، مأمورانی که باید تأیید کنند، در نتیجۀ این موقعیت خاص آن مأموران و نیاز مردم به تاییدات آنها، رشوه و فساد وارد سازمان می‌شود. از طرف دیگر، چون دولت زمین‌ها را تصاحب و احتکار کرده‌است، مردم در هرکجا که می‌خواهند فعالیت کنند به‌راحتی زمین در اختیارشان قرار نمی‌گیرد و بسیاری از فرصت‌ها از بین می‌رود. ازآنجاکه به‌سبب این احتکار و انحصار، هزینۀ تمام‌شده افزایش می‌یابد، مردم به‌جای این‌که کار پایداری مانند کشاورزی و کارخانه‌داری و فعالیت‌های پایدار اقتصادی انجام بدهند، به‌سمت فعالیت‌های گذرای اقتصادی می‌روند.
رانت انحصاری در بخش معادن
خداوند ثروت‌های عظیمی در اختیار انسان قرار داده‌است. معادن ازجملۀ این ثروت‌های عظیم‌اند. بسیاری از معادن کشور در انحصار عدۀ خاصی قرار گرفته‌اند. حتی دولت اطلاع دقیقی از میزان برداشت این عده ندارد و آن سهم مالکانه‌ای که به دولت می‌دهند شاید کمتر از یک درصد ارزش واقعی آن مواد معدنی است. فاصلۀ طبقاتی از کجا درست می‌شود؟ گروه خاصی از ثروت طبیعی بهرۀ بسیار زیادی می‌برند و اکثریت مردم محروم‌اند. ما الآن معادنی در ایران داریم که در اختیار عدۀ خاصی است که به‌راحتی تولید می‌کنند. یعنی حداکثر 5 دلار هزینه می‌کنند، مواد معدنی استخراج و بارگیری می‌شود و به بندر می‌رود. اما همان‌جا 80 90 دلار در ازای هر تن ‌فروخته می‌شود. این مابه‌التفاوت مال چه‌کسی است؟ به جیب عدۀ خاصی می‌رود. تا زمانی که این مابه‌التفاوت وجود دارد، کسی حاضر نیست کارخانه تأسیس کند، زحمت بکشد و در عرض ۱۵ ۲۰ سال سرمایه‌اش را برگرداند. وقتی ثروت طبیعی در انحصار و احتکار دولت قرار می‌گیرد، رانت‌ها شکل می‌گیرند.
توزیع نابرابر انرژی
برویم سراغ انرژی. کل انرژی در اختیار دولت است. دولت می‌خواهد آن را توزیع کند. کل توزیع ارزش انرژی در کشور ما تبعیضی است. بخش کوچکی از آن به‌صورت یارانه‌ها مساوی توزیع شده ـ که همان را هم اصرار دارند با تبعیض توزیع کنند ـ و بقیه‌اش تبعیضی است. کسی که بیشتر مصرف می‌کند بیشتر یارانه می‌گیرد. وقتی بیشتر می‌گیرد، یعنی دارد هزینۀ کمتری برای فعالیت‌ها و بهره‌مندی خودش می‌پردازد و ثروتش ذخیره می‌شود. بعد از یک سال، دو سال، سی یا پنجاه سال، فاصلۀ طبقاتی ایجاد می‌شود. شما از آن طرف محاسبه کنید. فرض کنید دولت دارد به خانواده‌ای ماهیانه 7 میلیون تومان یارانۀ انرژی می‌دهد و به خانوادۀ دیگری چیزی نمی‌دهد. آن خانواده‌ای که ماهی 7 میلیون تومان می‌گیرد، در طی 10 سال، فاصلۀ ثروتش با آن خانواده‌ای که چیزی نمی‌گیرد چقدر خواهد شد؟ معادن و جنگل‌ها و زمین‌های حاصلخیز و دریاها هم همین‌گونه‌اند، درحالی‌که ما معتقدیم خدا ثروت‌های طبیعی را برای همۀ انسان‌ها قرار داده‌است و همه حق مساوی دارند.
چگونگی استفاده از ثروت طبیعی، ریشۀ مشکلات در کل دنیا
یکی از عوامل اصلی مشکلات و آسیب‌ها نحوۀ استفاده از ثروت طبیعی است. نه‌تنها در ایران، بلکه در بیشتر کشورهای دنیا، استفاده از ثروت طبیعی به‌صورت تبعیضی است.
در ایران، ثروت طبیعی دو بار تبعیض ایجاد می‌کند
به‌ویژه در کشور ما، عواید استفاده از ثروت طبیعی یا حق مالکانه وارد بودجۀ دولت می‌شود. این ثروت یک بار در اینجا به‌صورت تبعیضی توزیع می‌شود. یعنی کسی که از آن معدن یا انرژی استفاده می‌کند دارد به‌طور تبعیضی از این ثروت برمی‌دارد. بار دیگر، وقتی وارد بودجۀ دولت می‌شود، دولت بودجه و خدماتش را به‌طور یکسان بین 85 میلیون نفر تقسیم نمی‌کند و بازهم تبعیض صورت می‌گیرد. یعنی در این توزیعِ ثروت، دو بار تبعیض ایجاد می‌شود.
بهره‌برداری تبعیضی از مواد خام، از زمینه‌های استفادۀ تبعیضی از منابع طبیعی
پالایشگاه‌ها و پتروشیمی‌های کشور بخش مهمی از گاز و خوراک انرژی را با قیمت بسیار کم استفاده می‌کنند. بسیاری از کارخانجات فولاد و کارخانجاتی که از مادّۀ اولیۀ معدنی استفاده می‌کنند نیز مادّۀ اولیه را به قیمت خیلی کمی می‌گیرند، اما محصولشان را به قیمت جهانی می‌فروشند. الآن سنگ آهنی که تولید می‌کنند کیلویی 10 تومان هم به دولت نمی‌دهند. همین سنگ آهنی که 56 تا 60 درصد آن آهن است سیری را طی می‌کند و به میلگرد یا تیرآهن تبدیل می‌شود و کیلویی 15 16 هزارتومان  فروخته می‌شود. از این 16000 تومان، چه ‌مقدارش قیمت خود همان مادۀ اولیه است؟ در دنیا، حداقل 50 درصدِ آن قیمت مادّۀ اولیه است، ولی در اینجا فقط 10 تومان است که آن‌هم خرج خدماتی می‌شود که دولت باید به معادن بدهد. معادن مس، سنگ گچ، سنگ‌آهک و سایر معادن هم همین‌طورند. 70 80 درصد عناصر جدول مندلیف موجود در کشور همین‌طورند. این یک کار تبعیضی است.
اجازۀ تأسیس پتروشیمی و پالایشگاه به‌طور نامساوی داده می‌شود
در کشور، گاز به قیمت بسیار کمی به پالایشگاه‌ها داده می‌شود، با این توجیه که گاز مزیت نسبی ما در اقتصاد است و باید با این از تولید داخل حمایت کنیم. جالب است که همین ساختارهای دولتی وقتی می‌خواهند اجازۀ تأسیس پتروشیمی یا پالایشگاه بدهند، به عدۀ خاصی این مجوز را می‌دهند. بعداً بحث خواهیم کرد ساختار دولت چگونه فرصت‌ها را به‌طور تبعیضی توزیع می‌کند و موجب فاصلۀ طبقاتی و بیکاری و مشکلات دیگر می‌شود.
تبعیض در استفاده از ثروت طبیعی، عامل ایجاد شکاف طبقاتی
دولت با ایجاد تبعیض در استفاده از ثروت طبیعی، بذر شکاف طبقاتی را می‌کارد، ولی در میوه و شاخه می‌خواهد با آن مبارزه کند. اگر دولت می‌خواهد گاز را به همه ارزان بدهد، خب بدهد. ولی آیا به همه می‌دهد؟ خیر، به عدۀ خاصی می‌دهد. این فاصلۀ قیمت با قیمت‌های جهانی، رانتی عظیم ایجاد می‌کند. منظور ما این نیست که کسانی که از معادن بهره‌برداری می‌کنند انسان‌های بدی‌اند یا دلسوز کشور نیستند، اما وقتی منابع را به عدۀ خاصی اختصاص می‌دهیم، داریم طوری مدیریت می‌کنیم که این ثروت طبیعی از آن پایه نابرابر توزیع می‌شود و بعد می‌خواهیم در انتهای خط با فاصلۀ طبقاتی مبارزه کنیم، افراد را بگیریم و زندانی یا اعدام کنیم. این‌طوری کار درست نمی‌شود و باید پایه را درست کنیم.
توزیع نابرابر ثروت طبیعی، مانع رشد اجتماعی
ثروت طبیعی، یعنی ارزش ذاتی‌ آن، به نحو مساوی متعلق به آحاد مردم است . البته هر کس به واسطه کاری که روی منابع انجام می¬دهد بهره¬ای خاص خود را دارد. ولی به‌محض این‌که از حالت مساوی بودن بیرون آمد، به یک امتیاز ویژه و در نتیجه، عامل فاصلۀ طبقاتی و کشتن خلاقیت‌ها تبدیل می‌شود. دانش و توان مدیریتی در چنین شرایطی اصلاً رشد نمی‌کند، چون درآمد عده‌ای زیاد است و وقتی درآمدهای سرشار، بدون ارتقای دانش مدیریت و بدون زحمت به‌دست بیاید، هیچ‌کس حاضر نیست در ارتقاء مدیریت تلاش کند. 
خلاصۀ سخن
خلاصه این‌که یکی از عوامل اصلی نابسامانی‌ها چگونگی استفاده از ثروت طبیعی است. ثروت طبیعی‌ای که متعلق به همه است وقتی در چند لایۀ پی‌درپی، به‌دلیل انحصار و احتکار و بی‌برنامگی دولت، به‌طور نامساوی استفاده می‌شود، مشکل ایجاد می‌کند و بعد می‌خواهیم با کمیتۀ امداد و مواسات و کارهایی از این قبیل، مسئله را حل کنیم، یا در بهترین حالت، روی افراد اسم سلطان بگذاریم و آبروی افراد را ببریم و با آن‌ها برخورد کنیم. این‌ روش‌ها نادرست‌اند. باید به‌سراغ ریشه‌ها رفت و مسائل را از ریشه درمان کرد.






























درس¬گفتار هشتم_ منابع طبیعی  (2)

مکاتب مختلف درباب چگونگی استفاده از منابع طبیعی
در جلسۀ قبل، دربارۀ چگونگی استفادۀ نابرابر از ثروت طبیعی و تأثیر آن بر مشکلات پایدار جامعه بحث کردیم. دربارۀ چگونگی استفاده از ثروت طبیعی تاکنون مکاتب مختلفی نظریه‌پردازی کرده‌اند. مکتب سوسیالیسم می‌گوید منابع متعلق به همه‌اند، اما در اختیار دولت‌اند و دولت آن‌ها را تخصیص می‌دهد. مکتب سرمایه‌داری کلاً بر این اساس است که سرمایه متعلق به کسی است که توانمندتر باشد و بیشتر بهره ببرد. مکاتب بینابینی هم داریم که من نمی‌خواهم وارد مباحث آن‌ها شوم، چون می‌توانید به منابع مراجعه کنید و آن‌ها را مطالعه کنید.
مروری گذرا بر تاریخ سیاست¬های ناظر به منابع طبیعی در ایران معاصر
استفاده از منابع طبیعی در گذشته آزاد بود
در کشور ما، در گذشته، استفاده از منابع طبیعی آزاد بود. یعنی هرکس که توانمندی داشت زمین‌ها و مراتع بیشتر یا معادن بیشتری را در اختیار می‌گرفت و استفاده می‌کرد و دیگران توانایی و اجازۀ تعرض نداشتند، به‌خصوص در دوره‌ای که ما حکومت متمرکز و مستقل مرکزی نداشتیم، در مناطق گوناگون، افرادی بودند که به‌عنوان خان، بزرگ‌تر، رئیس طایفه، ثروتمند و زمین‌دار بزرگ، از منابع طبیعی استفاده می‌کردند و بقیۀ مردم هم تحت مدیریت آن‌ها به‌نوعی به‌کار گرفته می‌شدند یا کارهایی را انجام می‌دادند.
انقلاب سفید شاه و ملت، ثروت طبیعی را دولتی کرد
در دوران پهلوی دوم، با عنوان «انقلاب سفید شاه و ملت»، قوانینی را تصویب و اجرا کردند که کل ثروت طبیعی در اختیار دولت قرار گرفت. درواقع، دولت صاحب‌اختیار و مالک ثروت طبیعی شد. هم معادن، هم آب‌ها، هم جنگل‌ها و هم مراتع، در اختیار دولت قرار گرفت. یعنی از آن به بعد، هرکس می‌خواست از آن‌ها استفاده کند باید از دولت اجازه می‌گرفت.
از ۱۳۴۱ تا ۱۳۵۷، جنگل‌ها با مجوز دولت تخریب شدند
از سال ۱۳۴۱ که این قانون اعلام شد، تا سال ۱۳۵۷، بخش وسیعی از جنگل‌های کشور، با مجوز مستقیم یا با واسطۀ دولت، تخریب گردیدند و به زمین‌های کشاورزی تبدیل شدند. در یک مورد، 5 هزار هکتار را به‌عنوان پاداش، به یک فرد نظامی دادند و او هم جنگل‌های چندهزارساله را تراشید و به یک مزرعۀ بزرگ تبدیل کرد. بسیاری از مراتع هم زیر کشت رفتند.
جایزۀ دولتی یا کارسازی غیرقانونی، دو شکل بهره‌مندی مرسوم از منابع طبیعی در دورۀ پهلوی دوم
نوع بهره‌مندی از منابع طبیعی به دو شکل بود؛ یک شکل آن جایزه یا هدیۀ دولتی به افراد بود و یک شکل هم تصرف افراد و کارسازی‌های غیرقانونی از درون سیستم و دادن شکل قانونی به آن بود. یعنی منطقه‌ای را که ساخت‌وساز یا کشت در آن ممنوع بود تصرف می‌کردند و یک‌سری کاغذها و صورت‌جلسات و برگه‌هایی به‌عنوان مدارک خریدوفروش تنظیم می‌شد. آن مأموری که باید کنترل و مواظبت می‌کرد چشمش را می‌بست یا ارتباط برقرار می‌کرد. بعد به آن سازمان اداری می‌رفت و صورت‌جلسه و ردپایی درست می‌شد و پیش قاضی می‌رفت و درنهایت سند صادر می‌شد. این روند ادامه داشت و آسیب‌های جدی به دامداری و کشاورزی کشور وارد شد.
عاقبت انقلاب سفید
تمام زمین‌های بزرگ از خان‌ها و فئودال‌ها گرفته شدند، تقسیم گردیدند و در اختیار کشاورزان جزء قرار گرفتند، بدون این‌که زیرساخت آن فراهم شود. کشاورزی می‌آمد که اصلاً منابعی نداشت، مدیریت بلد نبود، توان فراهم کردن نهاده‌های کشاورزی را نداشت. او به کود و بذر و تراکتور نیاز داشت، منابعی می‌خواست که خودش را تا فصل برداشت محصول اداره کند، بازاریابی بلد نبود، و مشتری نداشت. بعدها آمدند همۀ این نیازها را با سازوکارهایی دولتی به‌عنوان شرکت تعاونی‌های زراعی یا روستایی پاسخ بدهند و مشکلات را برطرف کنند، اما باوجود بعضی خدمات، حلقه‌ای دیگر به مشکلات افزودند. 
پس از انقلاب اسلامی ۱۳۵۷، مکانیسم سابق توزیع ثروت طبیعی حفظ شد
این روند تا انقلاب ادامه داشت. در انقلاب هم همان پاسخ قبلی داده شد، ولی با شدت بیشتر. همان روندِ گرفتنِ زمین‌های بزرگ و تقسیم کردن ادامه پیدا کرد. حتی یک گام جلوتر رفتند و گفتند دامداران نباید از جنگل‌ها استفاده کنند. دامدارانی که چند هزار سال، نسل‌اندرنسل، در جنگل‌ها زندگی می‌کردند و خودشان حافظ جنگل بودند و اجازه نمی‌دادند جنگل از بین برود، همگی از جنگل اخراج شدند. می‌گفتند آفت جنگل دام است و دد، درحالی‌که حافظ جنگل دام است و دد. جنگلی که در آن دد و دام نباشد چه جنگلی است و در آن چه‌کار می‌شود  کرد؟
ملی شدن جنگل‌ها به اخراج دامداران از جنگل‌ها انجامید
بخشی از جنگل‌ها قبل از انقلاب از بین رفتند. سازمان جنگل‌ها تأسیس شد تا مقداری از این وضعیت پیش‌گیری کند. بعد از انقلاب هم تصویب کردند که دامداران را کامل اخراج کنند. درنتیجه، جنگل بدون صاحب و مراقب ماند. درمجموع، 3000 مأمور جنگلبانی در تمام ایران برای مراقبت از 12 13 میلیون هکتار جنگل وجود دارند که حتی برخی از آن‌ها در راه دفاع از جنگل‌ها شهید می‌شوند. اما آن‌ها چگونه می‌توانند رسیدگی کنند؟ به کجا و چگونه برسند؟ بعد، از این طرف دائماً گزارش می‌دهند که جنگل‌ها دارند از بین می‌روند. در حالی که باید پرسید چه‌کسی مسئول است؟ اگر جنگل و طبیعت از بین برود، زندگی از بین می‌رود. عده‌ای بی¬محابا چوب‌ها را می‌بُرند و می‌برند و به قیمت‌های گزاف می‌فروشند. عموم مردم راهی برای اعمال احساس مسئولیت خود برای حفظ جنگل¬ها نمی¬یایند. 
در 60 سال گذشته، سالانه 100 هزار هکتار جنگل از بین رفته‌است
به‌طور متوسط، سالانه 100 هزار هکتار جنگل از بین می‌رود. یعنی 6 میلیون هکتار از 18 میلیون هکتار از جنگل‌های ما با تصمیمات نادرست، غیرمردمی و غیرانسان‌محور، از بین رفته‌اند. البته در گذشته، بخشی از تصمیمات از بیرون دیکته شده بود، مثل آن طرح مارشال که کِندی به ایران تحمیل کرد و بعد نامش «انقلاب سفید» شد.
مهاجرت، حاشیه‌نشینی و رها شدن کشاورزی، نتیجۀ انقلاب سفید
با تمرکز مالکیت زمین و جنگل در دست دولت، مهاجرت‌ها شکل گرفتند. بخش عمدۀ حاشیه‌نشینی و مهاجرت به شهرها، که فعالیت‌های اقتصادی را از فعالیت‌های پایدار به فعالیت‌های زودگذر تبدیل می‌کند، در آن دوره شکل گرفت. کشاورز زمین داشت، ولی هیچ کاری نمی‌توانست انجام بدهد. درنتیجه، آن را رها کرد و به شهر آمد و در آنجا، یا به کارگر کارخانجات مونتاژ تبدیل شد، یا به دست‌فروش یا به کارگر ساختمانی در شهرهای بزرگ. مشکل حاشیه‌نشینی گسترده در ایران شکل گرفت که بافت و ساختار شهری و نظام مهندسی شهر را تغییر داد. این‌ها پاسخ‌هایی بوده که تا الآن به پرسش نحوه استفاده از ثروت طبیعی داده شده‌است.
ریشه یابی مشکل
ریشۀ مشکلات در این عرصه هم کنار زدن مردم است
درواقع، هر طرحی که مردم را کنار می‌زند و تصمیم‌گیری و اختیارات را متمرکز می‌کند موجب از بین رفتن فرصت‌ها برای مردم، فاصلۀ طبقاتی، بیکاری و مهاجرت‌های گسترده می‌شود. به کشاورز زمین داده‌اند، ولی او چیزی ندارد و بلد نیست این کار را بکند. به‌جای این‌که در یک بازۀ زمانی، مدیریت به او منتقل شود، نهاده‌ها و منابع منتقل شوند و فرصت تصمیم‌گیری به او منتقل شود، به‌یک‌باره همه‌چیز قطع شد و این کار را به‌عنوان یک «کار خوب» جلوه دادند. نمی‌خواهم بگویم اصل آن کار بد است، اما اگر یک کار خوب در بستر بد و با برنامۀ بد انجام شود، تبدیل می‌شود به کار بد.
نمایی از راه حل  
ضرورت پاسخ انسان‌محور
ما فکر می‌کنیم پاسخ باید انسان‌محور باشد، نه حکومت‌محور یا دولت‌محور. همۀ مردم در منابع طبیعی شریک‌اند، البته عالمانه و با برنامه و مطالعات علمی. همۀ مردم باید فرصت استفاده از منابع طبیعی را داشته باشند. ضمناً عایدی ثروت طبیعی، یعنی آن چیزی که ارزش واقعی(بازاری) آن ثروت طبیعی است، منهای کاری که روی آن انجام می‌شود، متعلق به مردم است. این راه‌حلی است که ما بعداً درباره‌اش بیشتر صحبت خواهیم کرد.
ارتباط استفادۀ نابرابر از ثروت طبیعی با حلقۀ بستۀ مدیران و مشکلات اساسی حکم‌رانی در ایران
آیا بین استفادۀ نابرابر از ثروت طبیعی و حلقۀ بستۀ مدیران و آن اشکالات اساسی‌ای که مطرح کردیم رابطه‌ای وجود ندارد؟ کارآمدی پایین، اثربخشی کم، بهره‌وری اندک، رشد اقتصادی ناچیز، فاصلۀ زیاد طبقاتی و تورم زیاد، همه به همدیگر و به‌ اندازۀ دولت مرتبط‌اند. وقتی همۀ ثروت طبیعی در دست دولت است و وارد بودجۀ دولت می‌شود، آیا این موضوع با اندازۀ دولت ارتباط ندارد؟ وقتی کل ثروت طبیعی در اختیار دولت قرار می‌گیرد، آیا جایی برای بحث کردن از آزادی مردم، فرصت‌های خلاقیت، اظهارنظر و دخالت در تصمیم‌گیری برای مردم باقی می‌ماند؟ طبیعی است که این نحوۀ استفاده، فاصلۀ طبقاتی را افزایش می‌دهد و اکثریتی ناتوان و اقلیتی توانمند شکل می‌گیرد. این اکثریت چگونه می‌تواند از آزادی‌اش استفاده کند؟ آیا ارزش‌های انسانی در انحصار و احتکار اقلیت قرار نمی‌گیرد؟ آیا آزادی در انحصار اقلیت قرار نمی‌گیرد و از همه دریغ نمی‌شود؟ آیا بحث عزت انسانی جایی برای مطرح شدن دارد؟ این‌ها سؤالاتی است که ان‌شاءالله در ادامه به آن‌ها خواهیم پرداخت.

















درس¬گفتار نهم_ زمین و مسکن (1)

چکیدۀ درس‌گفتار
	در کشور ما، زمین تقریباً به‌طور کامل در مالکیت عملی دولت است.
	امروز اگر کسی بخواهد فعالیت اقتصادی بکند، باید مسیری طولانی را در ساختار اداری طی کند تا قطعه‌ای زمین در اختیارش قرار بدهند.
ن	در مدل انحصار دولتی، عده‌ای، با مسیرهایی که بلدند، زمین‌های دولتی را تصرف و قطعه‌بندی می‌کنند و به مردم عادی می‌فروشند.
س	در صد سال اخیر، در ایران یکی از علت‌های اصلی تجمع و تمرکز ثروت برای عده¬ای خاص ، دست‌اندازی به زمین‌های عمومی بوده‌است.
خ	شهرسازی امروز کشور براساس تفکری است که 70 تا 100 سال قبل شکل گرفته‌ و در ایران اعمال شده‌ بود. خطی روی کاغذ می‌کشند و می‌گویند داخل این خط شهر است و بیرون آن شهر نیست. داخل شهر را محدود کرده‌اند. یعنی هرقدر هم جمعیت زیاد ‌شود، باید داخل همین محدوده زندگی کنند. از نتایج این مدل شهرسازی می‌توان به گسترش فعالیت‌های ناپایدار اقتصادی، ترافیک، آلودگی و افزایش هزینۀ مدیریت شهری اشاره کرد.
	می‌توان طراحی‌ها را منطقه‌ای و ملی انجام داد. با مطالعه و تحقیق، به‌سرعت می‌توان صنایع را مستقر کرد و این ثروت عظیم را در دسترس مردم قرار داد.
	نگاه ما به سکونت نگاه سرمایه‌داری نیست. در نگاه سرمایه‌داری، سکونتگاه یعنی خوابگاه. در این نگاه همۀ افراد باید کارگران اقتصادی برای سرمایه‌داران باشند. آن‌ها باید صبح تا شب کار کنند، شب بخوابند و دوباره صبح به سر کار بروند. محل اصلی زندگی‌ آن‌ها باید کارخانه یا محل تولید خدمات باشد.
	مسکن محل آرامش انسان، محل تجدید قوا و محل پرورش انسان‌ها و فرهنگ است. شهر محل تعامل انسانی است، محل فرهنگ‌سازی است، محل رشد و تکامل انسان‌هاست. انسان‌ها ربات نیستند که به مقداری که نیاز دارند به آن‌ها انرژی بدهیم تا چیزی را تولید بکنند.
	ایران 187 میلیون هکتار زمین دارد که الآن ۱ میلیون آن منطقۀ شهری و روستایی است. آیا اگر این را به ۱۰ میلیون افزایش دهیم، اشکالی دارد؟
	طرح مسکن مهر به عنوان مُسَکّن اجرا شد تا فشار مَسکن موردنیاز عقب‌افتاده را جبران کند.
	 طرح نهایی ما باغ‌شهر بود. انسان چرا باید در آپارتمان زندگی کند؟ چرا نباید حیاط و منظره داشته باشد؟
متن درس‌گفتار
مساله زمین یکی از  علل پایداری مشکلات اجتماعی و اقتصادی
به‌دنبال بحث دربارۀ علل پایداری مشکلات اجتماعی و اقتصادی، به ایستگاه بحث «زمین و مسکن» می‌رسیم. زمین و مسکن از دیرباز برای جامعۀ انسانی مهم بوده‌اند. حکومت‌ها و دولت‌های گوناگون، در طول تاریخ، قواعدی را برای چگونگی استفاده از زمین و شهرسازی و معماری در محدودۀ مسکونی جوامع وضع کرده‌اند.
زمین و نیازهای انسان
زمین ثروتی طبیعی است که خدا برای انسان‌ها قرار داده‌است. استفاده از زمین با سه هدف انجام می‌شود: 1. سکونت؛ 2. کسب ثروت؛ 3. رفع نیازهای اولیه، مثل خوراک و پوشاک.
سرمایه‌گذاری صنعتی، کشاورزی، باغ‌داری و دامداری درواقع برای کسب ثروت و البته تامین خوراک و پوشاک انجام می‌شود. محدودۀ مسکونی برای زندگی است. محدوده‌های مسکونی معمولاً به‌صورت روستایی و شهری طراحی می‌شوند یا براساس طرحی که در ذهن طراحان و احداث‌کنندگان وجود دارد ایجاد می‌شوند. اما ارزش زمین، به‌عنوان یک ثروت طبیعی، چقدر است؟ آیا می‌توان بر آن قیمت گذاشت؟ آیا می‌شود رابطۀ زندگی انسانی با زمین را قطع کرد؟ واقعیت آن است که نمی‌شود.
فرصت برابر زمین، نعمتی خدادادی
خدا این زمین‌ را برای همۀ مردم قرار داده‌ و حق بهره¬برداری مردم از این زمین‌ مساوی است. چه‌کسی مالک زمین است؟ کسی ‌که آن را آباد می‌کند. در دوره‌ای، جمعیت خیلی کم بود و زمین‌های آمادۀ کشت هم زیاد بودند. افراد این زمین‌ها را می‌خریدند. تا الآن هم این کار ادامه دارد. اما اکنون که جمعیت زیاد شده‌است، آیا نباید مدیریتی بر چگونگی استفاده از زمین اعمال شود؟
وضع کنونی ایران در استفاده از زمین
حوزه‌های متأثر از چگونگی استفاده از زمین
 چگونگی استفاده از زمین چند بخش مهم جامعه را به‌شدت تحت تأثیر قرار می‌دهد. ازجمله تولید و اقتصاد، خانواده و فرهنگ، و روابط اجتماعی.
چگونگی توزیع استفاده‌های کنونی از زمین در ایران
وسعت ایران چیزی در حدود 187 میلیون هکتار  است. کل زمینی را که زیر سطح شهرها و روستاها، شامل خیابان‌ها، فضاهای عمومی، ادارات و ... است را درنظر بگیرید. روی‌هم‌رفته ۱ میلیون هکتار است. وسعت رمین‌های ایران به‌همراه آب‌های ساحلی و کوه‌ها، 187 میلیون هکتار است. کل زمین کشاورزی مورداستفادۀ مردم ایران در حدود 8 میلیون هکتار زمین آبی و 6 میلیون هکتار زمین دیم است که درمجموع 14 میلیون هکتار می‌شود. ۱ میلیون هکتار هم برای سکونت استفاده می‌شود که این مقدار به 15 میلیون هکتار می‌رسد، که البته صنایع هم در این قسمت جای دارند. مقدار زیادی هم به‌صورت مرتع برای چرای دام استفاده می‌شود. مدیریت این منبع عظیم آثار بسیار گسترده‌ای بر زندگی اجتماعی می‌گذارد. 
جدول 1 آمار تفکیکی مساحت سرزمین ایران-
مساحت سرزمین ایران
مساحت (M hectare)	مساحت (km2)	نام
163	۱٫۶۳۲٫۲۱۰	خشکی

18/0	۱٫۸۸۴	جزایر ایرانی

5/3	۳۵٫۸۲۵	آب‌های داخلی

2/4	۴۲٫۰۰۰	آب‌های سرزمینی

3	۳۰٫۳۷۰	آب‌های منطقۀ نظارت

14	۱۴۰٫۲۵۰	آب‌های منطقۀ انحصاری اقتصادی

3/6	۶۳٫۷۹۰	آب‌های محدودۀ ۲۰درصدی دریای خزر

187 میلیون هکتار	۱٫۸۷۳٫۹۵۹	ایران



به‌خطر افتادن استمرار نسل و خانواده با تلقی غلط مدیران شهری
به‌سبب این‌که فضای کافی وجود ندارد، استمرار نسل دچار مشکل شده‌است. بچه‌ها سرخورده شده‌اند. فضای کافی برای بازی و تحرک بچه‌ در خانه وجود ندارد. به بچه‌ای که تا بیست‌سالگی باید تحرک جسمی‌ زیادی داشته باشد می‌گویند به باشگاه برود، درحالی‌که در این زمینه هم سرمایه‌گذاری نکرده‌اند و هزینۀ آن زیاد است و صدها مسئله به‌دنبال آن درست می‌شود. یعنی اگر بخواهیم کاری بکنیم و خدمتی ارائه بدهیم، چون مسیر و فهم ما دچار اشکال است، صد مشکل جدید درست می‌شود. باید نگاهمان را به انسان عوض کنیم. انسان ربات نیست. او به تعامل نیاز دارد، به تکمیل و تکامل متقابل نیاز دارد و این تغییر در محیط اجتماعی، در محیط زندگی، در مسکن، در شهر، در مدرسه، در مزرعه، اتفاق می‌افتد. این‌ها را باید باهم ببینیم. 

مشکل این است که مالکیت زمین‌ها در ایران عملاً دولتی است
چگونگی این مدیریت تبعات گسترده‌ای دارد. در کشور ما، زمین تقریباً به‌طور کامل در مالکیت عملی دولت  است، غیر از آن مقداری که عرض کردم. حتی مراتع هم عملاً در مالکیت دولت‌اند و دولت تصمیم می‌گیرد که به چه‌ کسی اجازۀ چرای دام را بدهد.
اشکالات مدیریت و مالکیت دولتی زمین‌ها
1.	توجیه‌ناپذیر بودن فعالیت اقتصادی 
الآن اگر کسی بخواهد فعالیت اقتصادی بکند، باید مسیری طولانی را در ساختار اداری طی کند تا یک تکه زمین در اختیارش قرار بدهند و او بتواند فعالیت اقتصادی کند. این مسیر طولانی، هم آن فعالیت اقتصادی را از توجیه اقتصادی می‌اندازد و هم‌ زمان زیادی طول می‌کشد و هم هزینۀ زیادی را بر عهدۀ آن فعال اقتصادی و تولیدکننده می‌گذارد. 
2.	شکل‌گیری بافت‌های شهری بدون طرح
عده‌ای، با مسیرهایی که بلدند، زمین‌های دولتی را تصرف می‌کنند، برای خودشان سند می‌گیرند، یا حتی قبل از این‌که سند بگیرند، تصرف می‌کنند و آن را قطعه‌بندی و خیابان‌کشی می‌کنند و به مردم عادی می‌فروشند. مردم عادی هم شروع به ساخت‌وساز می‌کنند و بافت‌های جمعیتی‌ای شکل می‌گیرند که ازنظر فیزیکی، یعنی ساختمانی و شهرسازی، هیچ طرحی ندارند و به آن‌ها «بافت‌های خودرو» می‌گویند. نیازهای طبیعی مردم در آنجا پیش‌بینی نشده‌اند. اما مردمی که به‌سبب فقر نمی‌توانند در محدودۀ شهرها صاحب مسکن بشوند مجبور می‌شوند به این بافت‌ها بیایند. عده‌ای به ‌دلیل این تصرف و ارتباط با سیستم، ثروت‌های کلانی به جیب می‌زنند و عده‌ای به‌دلیل فقرشان می‌آیند و در شرایطی نامناسب زندگی می‌کنند.
3.	تجمیع و تمرکز ثروت با دست‌اندازی به اراضی عمومی
در صد سال اخیر، یکی از علت‌های اصلی تجمع و تمرکز ثروت در ایران، دست‌اندازی به زمین‌هایی است که عمومی بوده‌اند، یعنی تصرف زمین و بعد تبدیل آن به ثروت‌های دیگرکه بخش عمده و پایۀ اصلی فاصلۀ طبقاتی و تبعیض این است. بعدها بانک و خلق پول و وام‌های بانکی و مجوزهای دولتی هم به آن‌ اضافه شد، اما اصل آن در چگونگی استفاده از زمین بوده است.
تفکر فرسودۀ شهرسازی مبتنی بر طرح محدودۀ شهری
نوع شهرسازی امروز ما براساس تفکری است که 70 تا 100 سال قبل شکل ‌گرفته‌ و در ایران اعمال شده‌ بود. خطی می‌کشیم و می‌گوییم داخل این خط شهر است و بیرون آن شهر نیست. داخل شهر را محدود کرده‌ایم. یعنی هرقدر جمعیت زیاد شود، باید داخل همین محدوده زندگی کنند. به مروز زمان، شاهد بوده‌ایم که در شهرهایی مانند تهران، هم جمعیت زیاد می‌شود و هم به‌خاطر جریان ثروت، مهاجرت به آن صورت می‌گیرد. یعنی تقاضا برای مسکن دائماً زیاد می‌شود. درواقع، ارزش‌افزودۀ کاذبی روی قیمت زمین ایجاد می‌شود. این ارزش‌افزوده به جیب چه کسانی می‌رود؟ همان‌هایی که ثروت دارند. از جیب چه کسانی می‌رود؟ همان کسانی‌ که ثروتی ندارند.
اشکالات طرح محدودۀ شهری
 تجمع جمعیت چند نتیجۀ بسیار منفی دارد:
1.	شهر مصرفی و غیرمولّد می¬شود
اول این‌که همه‌چیز برپایۀ مصرف است. شهر ده‌میلیونی‌ای که تولید ندارد می‌خواهد چه‌چیزی را تولید کند؟ مزرعه یا کارخانه؟ چیزی نیست. البته عدۀ کمی هستند که فکر و اندیشه و هنر و نرم‌افزار تولید می‌کنند، ولی تعداد آن‌ها کمتر از ۱ درصد است. بقیۀ مردم باید به‌سراغ فعالیت‌های ناپایدار بروند. عدۀ کمی فقط باید تولید کنند و عدۀ کثیری فقط باید مصرف کنند. یعنی درمجموع فقط مصرف می‌شود.
2.	آلودگی هوا
نتیجۀ دوم آلودگی هواست. 10 میلیون نفر در یک محیط بسته زندگی می‌کنند. تردد و تولید گرما و سرما، آلودگی ایجاد می‌کند.
3.	ترافیک سنگین
هر روز نمی‌شود خیابان درست کرد و طبیعی است که با رشد جمعیت شهری و افزایش استفاده از ماشین¬های شخصی در این بافت شهری محدود ترافیک سنگین ایجاد می‌شود. سرعت ایجاد تسهیلات ترددی و شهری بسیار کمتر از سرعت افزایش تقاضا برای آنهاست. 
4.	 خانه یا زندان‌های شیک مسکونی
خانه‌ها دائماً محدودتر می‌شوند. همه در آپارتمان زندگی می‌کنند. جایی برای هواخوری وجود ندارد. پرده‌ها هم باید کشیده باشند. اگر پرده را برداریم، یا دیگران ما را می‌بینند یا ما حریم دیگران را می‌بینیم. درواقع، خانه یک زندان شیک است. از داخل زندان که بیرون می‌آییم، وارد ترافیک و آلودگی هوا می‌شویم.
5.	فاصلۀ طبقاتی عمیق
فاصلۀ طبقاتی عمیقی شکل می‌گیرد. کسی‌ که بتواند 1000 متر زمین بخرد و 10 طبقه بسازد به‌اندازۀ 500 برابر گروهی از جوانانی که می‌خواهند وارد یک کار تولیدی شوند سود می‌برد. هزینۀ ساختن ساختمان الآن متری 5 ۶ میلیون تومان است که اگر بخواهی ساختمان بسیار خوبی بسازی، این هزینه به 8 میلیون تومان می‌رسد. اما آپارتمان متری 150  میلیون تومان است. این ارزش‌افزودۀ کاذب به‌خاطر زمین است.
6.	 افزایش هزینۀ مدیریت شهری، تراکم‌فروشی و انباشت مشکلات برای آینده
نتیجۀ منفی بعدی آن افزایش هزینۀ مدیریت شهری است. اگر بخواهند یک بزرگ‌راه در تهران بسازند، هزینۀ هر یک کیلومتر آن 2000 میلیارد تومان می‌شود. اگر بخواهند یک پارک بسازند، باید زمینی بخرند با متری 80 ۱۰۰ میلیون تومان. شهرداری‌ها منابع کم می‌آورند و دائماً باید تراکم بفروشند. فروختن تراکم مشکلات را چند برابر می‌کند. پولی می‌گیرند تا مشکلات را حل کنند، اما آن پول یک‌پنجم یا یک‌ششم پول موردنیاز برای پاسخ‌گویی به افزایش تقاضای جدید نیست. پس شهر همیشه عقب می‌ماند. یعنی هرچه جلوتر می‌رویم، مشکلات بیشتر می‌شوند. 
7.	جذب ثروت به‌سمت شهرهای بزرگ و تهران
سالانه حدود 30 هزار میلیارد تومان  هزینۀ مدیریت شهری در تهران است. این هزینه از کجا باید تأمین شود؟ آیا مردم تهران در عرصۀ تولید فعال‌اند؟ خیر. باید جریان ثروت از نقاط مختلف کشور به تهران منقل شود. چگونه منتقل شود؟ از طریق کسانی که درآمد کسب می‌کنند. آیا با تولید؟ پاسخ منفی است. از جیب چه‌کسی می‌آید؟ از جیب همۀ مردم ایران. بخش مهمی از این پول از همه‌جای ایران می‌آید و در اینجا خرج می‌شود. بسیار واضح است.
8.	گسترش حاشیه‌نشینی
پشت خط محدودۀ شهری، ارزش‌افزوده پیدا می‌شود. این ‌طرفِ خیابان شهر است، ولی آن‌ طرف نیست. این ‌طرف متری 50 میلیون تومان است، ولی آن ‌طرف را خیلی راحت 20 میلیون تومان می‌خرند. افرادی شبانه می‌آیند و می‌گیرند و تکه‌تکه و تقسیم می‌کنند و به اقشار مستضعف می‌فروشند. آن‌ها هم می‌آیند می‌سازند. اگر بخواهند با آن‌ها برخورد کنند، از آن¬جا که از قشر مستضعف هستند، چطور می‌توان با آن‌ها برخورد کرد؟ دائماً حاشیه‌نشینی درست می‌شود و توسعه پیدا می‌کند.
9.	زندگی در بقیۀ قسمت‌های ایران دشوار شده‌است
محدوده‌ای گذاشته‌ایم که پشت آن را به‌عنوان زمین کشاورزی حفظ کنیم، ولی حفظ نشده‌است. تمام دشت تهران تقسیم شده‌است. این‌همه شهرک درست ‌شده‌است. البته مردم مقصر نیستند، این تصمیم‌گیری‌های کلان‌اند که مردم را وادار کرده‌اند روستا و شهرشان را رها کنند و بیایند اطراف تهران زندگی کنند، چون در آنجا زندگی‌شان نمی‌چرخد و جریان ثروت به این سمت است. در آنجا اشتغال، تولید، پایداری و تضمین وجود ندارد.
توجیهات حفظ وضع موجود
بهانه‌های مقاومت در برابر اصلاح وضع کنونی طرح محدودۀ شهری
به‌محض آن‌که می‌گوییم این طرح را به‌هم بزنید تا جمعیت در کشور توزیع شود، بهانه می‌آورند. ابتدا می‌گفتند هزینۀ مدیریت افزایش می‌یابد. در حالی که در این شرایط موجود هم افزایش یافته‌است. با پول ساخت یک کیلومتر بزرگ‌راه در تهران، در بیرون از تهران که زمین‌ و منابع طبیعی در اختیار دولت است، می‌توان ۵۰ تا۱۰۰ کیلومتر بزرگ‌راه ساخت. با هزینه ایجاد زیرساخت حمل و نقل در کلان¬شهرها می‌شود در کل ایران شبکه راه¬آهن شطرنجی ایجاد کرد. می‌شود آزادراه ساخت که همه بروند و بیایند. اما دربرابر این سخن، بلافاصله می‌گویند آب نیست. اتفاقاً آب هست که در قسمت‌های بعدی توضیح خواهم داد.
ذهن‌های مدیران شهری با مدل هفتاد سال قبل بسته شده‌است
این مدل شهرسازی مربوط به هفتاد سال قبل است که خودش یکی از علت‌های انتقال سرمایۀ انسانی و مادّی از مناطق محروم به مرکز است، چون همیشه پول در اینجا در گردش است. بیش از 55 درصد اقتصاد در تهران در گردش است. تهران 10 12 درصد جمعیت کشور را در خودش جای‌ داده است. چه اشکالی دارد که این محدوده باز شود؟ برخی می‌گویند اگر این محدوده را باز کنیم، مشکل ایجاد می‌شود. ازنظر آن‌ها، وقتی وسعت زیاد می‌شود، هزینۀ مدیریت شهری افزایش می‌یابد. اما این کاملاً اشتباه و برعکس است. امروزه هزینۀ مدیریت شهری بالا رفته‌است. دربارۀ ساخت یک کیلومتر بزرگ‌راه مثال زدم. اگر بخواهند یک بزرگ‌راه بسازند، ده سال طول می‌کشد. در این ده سال، دو برابر خدماتی که این بزرگ‌راه می‌خواهد ارائه بدهد ترافیک جدید درست می‌شود، چون مردم ماشین می‌خرند و جمعیت هم اضافه می‌شود. همیشه مدیریت شهری عقب است و هزینه‌هایش بسیار زیاد است. شهردار تهران هم درست می‌گوید. از کجا باید بیاورد؟ هرقدر هم که کار کنند عقب هستند، چون پایه اشتباه گذاشته شده‌است.

راه حل
طراحی منطقه‌ای و ملی برای تخصیص زمین
چه اشکالی دارد که طراحی‌ها را منطقه‌ای و ملی کنیم؟ با مطالعه و تحقیق، به‌سرعت، در هرجا که امکان دارد، صنایع را مستقر کنیم و این ثروت عظیم را در دسترس مردم قرار دهیم. بخش مهمی از منابع پولی و مالی لازم برای فعالیت‌های اقتصادی از همین‌ محل قابل تامین است.
جنگل ثروتی احتکار و ضایع شده
در حال حاضر، حدود 14 میلیون هکتار جنگل داریم که در آن می‌شود دامداری کرد. خود مردم هم می‌توانند جنگل‌ها را حفظ کنند و از آن ثروت تولید کنند. اما مردم را از جنگل‌ها بیرون کردند و حالا جنگل‌ها دارند از بین می‌روند، هیچ استفاده‌ای هم از آن‌ها نمی‌شود. سالی 100 هزار هکتار جنگل از بین می‌رود. اگر جنگل در دست مردم باشد، حداقل مزیتش این است که هم جنگل حفظ می‌شود و هم مردم مخارج زندگی‌ خود را با آن تأمین می‌کنند. چون جنگل یک ثروت خدادادی است. به‌جای آن‌که درختان بریده و قاچاقی فروخته شوند، در جنگل می‌توان دامداری کرد و در بسیاری از قسمت‌های آن کشاورزی راه انداخت. در جنگل‌های بلوط زاگرس کاملاً می‌توان کشاورزی و دامداری کرد.
چگونگی استفاده از زمین، شاه‌کلید حل مشکلات ایران
عرضم را خلاصه کنم. چگونگی استفاده از زمین یکی از علت‌های اصلی فاصلۀ طبقاتی، تمرکز ثروت، تبعیض، بسته شدن راه ابتکار و خلاقیت، سوق پیدا کردن به‌سمت فعالیت‌های ناپایدار، دور شدن از فعالیت‌های پایدار و تراکم ترافیک و آلودگی هواست. با تغییر نگاه به چگونگی استفاده از زمین، بسیاری از مشکلات را می‌توان حل کرد. 
درس¬گفتار دهم_ زمین و مسکن(2)
ادامه متن درس¬گفتار
بحث قبلی درمورد چگونگی استفاده از زمین و اشکالاتی است که دربارۀ احتکار زمین و محدود کردن دسترسی مردم به زمین ایجاد شده بود. یکی دو نکته را عرض می‌کنم و بعد پیشنهادهایی برای چگونگی استفادۀ بهتر از زمین می‌دهم تا اشکالات قبلی برطرف شود.
توجیه طرح محدودۀ شهری
ایجاد امنیت یکی از توجیهات اولیۀ محدودیت‌های شهری‌‌ای است که برای مناطق مسکونی گذاشته شده‌اند. از گذشته‌های دور، مردم برای سکونت و از بیم مهاجمان و راهزن‌ها، به قلعه‌ها پناه می‌آوردند و آن را می‌بستند تا امنیت ایجاد کنند. بعدها با آمدن تجهیزات و امکانات نظامی، مفهوم امنیت عوض شد، به‌خصوص در دورۀ کنونی.
مفهوم امنیت در عصر ما تغییر کرده‌است
امروزه مفهوم «امنیت» در عدالت، برخورداری، مشارکت عمومی، و کار نرم‌افزاری است، نه کار سخت‌افزاری. باید شیوه‌ها را هم تغییر داد. به اسم «امنیت»، «هزینۀ مدیریت شهری» و «جلوگیری از تغییر کاربری اراضی پیرامونی»، شهرها محدود شده‌‌اند، اما نه‌تنها آزادی عمل و رفاه مردم تأمین نشده و فرصت تعیین سرنوشت و مشارکت در ادارۀ کشور فراهم نگردیده‌است بلکه بیشتر به عامل کنترل و محدود کردن مردم تبدیل شده‌است‌ و هزینه‌ها هم به شدت افزایش یافته‌اند.
راه حل 
پیشنهاد عملی حل معضلات ناشی از طرح محدودۀ شهری
وسعت سرزمین ایران در حدود 187 میلیون هکتار است که حدود ۱ میلیون هکتار از آن برای ساخت مسکن و اسکان مردم استفاده می‌شود.
تلقی انسانی از سکونت و مسکن
اولاً سکونت چیست؟ گاهی نگاه ما نگاه سرمایه‌داری است، که براساس آن، سکونتگاه یعنی خوابگاه. در این نگاه، همۀ انسان‌ها باید کارگران اقتصادی سرمایه‌داران باشند، صبح تا شب بروند کار کنند، شب بیایند بخوابند و دوباره صبح به سر کار بروند. در این نگاه، محل اصلی زندگی‌ مردم کارخانه یا محل تولید و خدمات است. نگاه ما این‌گونه نیست. ازنظر ما، مسکن محل آرامش، تجدید قوا، پرورش انسان‌ها و محل فرهنگ است، درحالی‌که شهر محل تعامل انسانی، فرهنگ‌سازی و رشد و تکامل انسان‌هاست. انسان‌ها ربات نیستند که به مقداری که می‌خواهند به آن‌ها انرژی بدهیم تا چیزی را برای ما تولید کنند. آن‌ها باید زمان کافی برای پرداختن به خودشان را داشته باشند. آن‌ها باید فرصت داشته باشند که به خودشان، به رشد و کمال خودشان، به هویت خودشان، به انسانیت خودشان، به لذت بردن از زنده‌ بودن و انسانیت خودشان بیندیشند. بخش مهمی از لذت در خانواده و در محل زیست انسان، یعنی مسکن، ایجاد می‌شود. ارتباط پیوسته‌ای بین این‌ها برقرار است. امروزه بیشتر خانه‌ها به خوابگاه تبدیل شده‌اند.

توسعۀ زمین‌های قابل‌سکونت در ایران، راه‌حل مشکلات مسکن
ایران 187 میلیون هکتار زمین دارد که ۱ میلیون هکتار آن در تصرف شهرها و روستاهاست. اگر این مقدار را به ۱۰ میلیون افزایش دهیم، چه اشکالی دارد؟ ما طرح مسکن مهر را اجرا کردیم. در شروع کار، تعداد منازل مسکونی 4 ۵ میلیون واحد کمتر از نیازهای خانوار بود. سالانه 700 800 هزار ازدواج جدید ثبت می‌شود. از طرفی، بافت‌های فرسوده‌ای داریم که باید ترمیم شوند. از طرف دیگر، خانوارها توسعه می‌یابند. مثلاً خانواده‌ای که در یک خانۀ 60متری زندگی می‌کرده، حالا می‌خواهد در خانه‌ای 80 یا 100 متری زندگی کند. رفاه باید افزایش یابد، نباید متوقف شود، چون فرهنگ سکونت دارد عوض می‌شود. در گذشته، در یک خانه ممکن بود سه خانواده زندگی کنند. در دوره‌ای، 1.2 خانواده در یک واحد مسکونی زندگی می‌کردند، الآن 1.05 خانواده در یک واحد مسکونی زندگی می‌کنند. این عدد ممکن است در آینده به 0.5 خانواده در هر واحد مسکونی برسد. یعنی یک خانواده به‌طور متوسط دو مسکن داشته باشد که یکی در منطقۀ کوهستانی و یکی در دشت داشته باشد، یا یکی در شمال و یکی در جنوب باشد. رفاه این است دیگر. مردم می‌خواهند پیشرفت کنند. پس همیشه نیاز به مسکن وجود دارد.
مسکن مهر طرحی تسکینی بود، نه طرح اصلی مسکن
ما در آن زمان، به 4 میلیون مسکن نیاز داشتیم. طرح مسکن مهر به‌عنوان مُسکّن آمد تا این فشار انباشته را تخلیه کند، که نسبتاً هم موفق بود. البته متأسفانه، به‌علت نگاه سیاسی، تکمیل نشد، والّا یک سال و نیم بعد از دولت ما، مسکن مهر تمام بود و با آن سازمان‌دهی‌ پیش‌بینی‌شده، می‌توانست سالی 1 میلیون مسکن ارزان تولید کند. البته این طرح طرح اصلی و نهایی ما نبود.
طرح اصلی ما در زمینۀ تولید مسکن، «باغ‌شهر» بود
طرح نهایی «باغ‌شهر» بود. انسان چرا باید در آپارتمان زندگی کند؟ چرا نباید حیاط و منظره داشته باشد؟ این‌ها را بی‌اهمیت تلقی می‌کنیم، چون انسان را ربات فرض می‌کنیم. تفاوت زیادی وجود دارد بین خانواده‌ای که در حیاط خود باغچه و حوض دارد و در آنجا می‌تواند خروس و مرغ و گوسفند داشته باشد، با کسی که در محیطی بسته زندگی می‌کند. وقتی محیط بسته شد، دیگر رشد جمعیت معنا ندارد. هزینۀ آن خیلی زیاد می‌شود، برای این‌که الآن در تهران آپارتمان به‌طور متوسط متری 28 30 میلیون تومان است. اگر فرد بخواهد یک واحد دواتاقه را بفروشد تا یک واحد سه‌اتاقه بگیرد تا یک بچه اضافه بکند، چقدر باید پول بدهد؟ چند سال باید کار کند؟ امکانش وجود ندارد، در‌حالی‌که می‌توانیم از این زمین وسیع استفاده کنیم. 
ما محاسبه کردیم در ایران 24 میلیون خانواده داریم که 4 میلیون خانوار مسکن دوم هم دارند. به بیست میلیون خانواده اگر 1000 متر زمین بدهیم، 2 میلیون هکتار می‌شود. ما برای 50 نسل آینده، با ۱۰ میلیون هکتار، باغ‌شهر درست می‌کنیم. یعنی ویلا داشته باشند، باغ داشته باشند، میوه‌ای، فضای سبزی، طبیعتی داشته باشند. تعدادی انسانِ‌ خشکِ عبوسِ در‌هم‌رفته در این وضعیت شهرسازی دارند تربیت می‌شوند. با این طرح، جمعیت در کشور پخش می‌شود، آلودگی هوا و ترافیک از بین می‌رود و مردم می‌توانند به تولید کمک بکنند. ما حساب کردیم که اگر به هر خانوار هزار متر زمین بدهیم، غذای خودشان را می‌توانند تولید کنند، به‌جز گوشت قرمز. اگر کمی تلاش کنند، آن را هم می‌توانند تولید کنند. در این صورت، چقدر شغل درست می‌شود؟ باغبانی، هرس کردن، کود دادن، آبیاری کردن. چقدر زندگی لطیف می‌شود! چقدر زیبا می‌شود! با یک‌سوم یا یک‌چهارم و گاهی با یک‌پنجم آن پولی که می‌خواهد در شهر آپارتمان صدمتری بخرند، می‌توانند یک ویلای هزارمتری داشته باشند. این‌همه مشاور ماهر داریم که می‌توانند در طراحی این برنامه کمک کنند.
راه‌حل مسئلۀ آب در باغ‌شهرها
 تا این را می‌گویی، می‌گویند آبش از کجا تأمین می‌شود. بله، کشور ما کم‌بارش است، ولی آب دارد. ۴۰۰ میلیارد متر مکعب بارش سالیانه داریم که فقط ۱۰۰ میلیارد متر مکعب را استفاده می‌کنیم، آن‌هم با بازدهی 20 25 درصد. با دانش امروزی، می‌توانیم بازده را افزایش دهیم. باید آب را مدیریت کنیم. اما این گروه زود خیال خودشان را راحت می‌کنند و می‌گویند آب نیست، یا می‌گویند هزینۀ مدیریت شهری زیاد می‌شود. می‌گویند زمین‌های اطراف تغییر کاربری داده می‌شوند. همین الآن هم تغییر کاربری داده شده‌اند. وقتی زمین کافی برای سکونت مردم ‌دارید، باید در اختیارشان بگذارید.
طرح باغ‌شهر نمونه‌ای از مدیریت انسانی در عرصۀ مسکن 
ما به‌دنبال مدیریت انسانی هستیم. نگاه ما باید نگاه انسانی باشد. ما باید زمین را در اختیار مردم بگذاریم. عده‌ای مخالف‌اند. در حالی که باید بگذارند مردم با هزینۀ کمتر زمین بسازند. با رفاه بیشتر، زندگی متعالی‌تر، و ارتباطات اجتماعی بهتر، به‌طور طبیعی جمعیت رشد خواهد کرد. در شرایط کنونی، کسی به بچه‌دار شدن فکر نمی‌کند. با این‌همه محدودیت، بچه در کجا بازی کند؟ هرکس باید ویلای 150 200 متری داشته باشد تا بچه برای خودش اتاقی داشته باشد، دیگری اتاق کار داشته باشد. در آپارتمان خلاقیت چه معنی دارد؟ راه خلاقیت را بسته‌ایم. در آپارتمان نمی‌شود هیچ تغییری ایجاد کرد. اما اگر زمین داشته باشی، می‌توانی در تولید انرژی، فضای سبز، تولید محصولات، رنگ‌آمیزی، نما، معماری‌ و در همه‌چیز، خلاقیت داشته باشی. به معماری آپارتمان نمی‌توانی دست بزنی، چون ثابت است. اما اگر زمین در اختیار خودت باشد، به میل خودت آن را تغییر می‌دهی. معماری ایرانی ـ اسلامی، هنر ایرانی ـ اسلامی، در جایی فرصت بروز می‌یابد که دست آدمی باز باشد و بتواند طراحی کند. وقتی محیط بسته‌است، انسان نمی‌تواند طراحی کند. آب و زمین و مصالح و منابع به‌قدر کافی وجود دارد. ما نیروی انسانی زیادی داریم که می‌توانند در ساخت‌وساز مشارکت کنند. فناوری‌های جدیدی ایجاد شده‌اند و مهندسان ما با آن‌ها آشنا هستند. فعالان بخش مسکن ما هم در این زمینه آگاهی دارند.
بهانۀ کمبود منابع برای طرح باغ‌شهر نادرست است
بهانۀ نبود منابع نادرست است. در کشوری که در 22 اسفندماه 1399، نقدینگی‌اش از ۳۲۰۰ هزار میلیارد تومان عبور کرده‌است، منابع وجود ندارد؟ دلیل این حرف چیست؟ بانک‌ها چقدر به بانک مرکزی بدهکارند؟ بانک‌ها از پول بانک مرکزی برداشته‌اند و درواقع پول تولید کردهاند‌ و بر پایۀ پولی افزوده‌اند، آن‌هم در حدود ۲۰۰ هزار میلیارد تومان. دولت برای کل مسکن مهر 39 هزار میلیارد تومان از بانک مرکزی گرفت. این پول را هم برای هزینه در محل دلخواه نگرفت و به رانت تبدیل نشد و به دست یک عدۀ خاص نرسید. دولت الآن بیش از 100٫000 میلیارد تومان به بانک مرکزی بدهکار است. یعنی گرفته و خرج کرده‌است. من با اصل خلق پول مخالفم، ولی یکی از بهترین دوره‌های خلق پول‌، همان دوره‌ای بود که 39 هزار میلیارد تومان هزینۀ مسکن شد و الآن تقریباً بیشتر آن به بانک مسکن برگشته‌است. اما این‌ها پول را به بانک مرکزی برنگردانده‌اند و متأسفانه نگه داشته‌اند و سودش را می‌برند. اشکالی هم ندارد که برگردد به بانک مسکن و دوباره به مردم بدهد، اما سود زیادی نگیرد و بگذارد قیمت مسکن کاهش بیابد و مردم صاحبخانه شوند. مردم با یک‌سوم پولی که به آپارتمان صدمتری می‌دهند می‌توانند ویلای بزرگ داشته باشند.
جزئیات مزایا و ترجیحات طرح باغ‌شهر
من نمی‌دانم این چه تفکری است. ما این کار را شروع کردیم. در کل کشور مکان‌یابی شد. مشاوران بسیار برجسته‌ای در کشور داریم. واقعاً مشاوران معماری و شهرسازی خیلی خوبی در ایران داریم. باید همۀ این‌ها را به‌کار بگیریم. می‌توانیم شهر به شهر، استان به استان، طراحی کنیم و با قیمت خیلی کم، به دست مردم بدهیم. نمی‌گویم مجانی بدهیم، چون آن زمین هم مال همه است. ولی یک زمین هزارمتری قیمت چندانی ندارد. کل اقتصاد هم راه می‌افتد و حرکت می‌کند. در این مدل، می‌توانیم تولید مسکن را دو سه برابر کنیم و مردم در جاهای مختلف خانه داشته باشند. باید شهر‌های جدید درست کنیم. 
در شهر تهران، اگر بخواهیم یک بزرگ‌راه بسازیم، کل ساختمان‌ها را باید از بین ببریم، بافت‌ها را باید از بین ببریم. اصلاً محله دیگر معنا ندارد، ارتباطات شهری معنا ندارد، هویت شهری از بین می‌رود. اما با طرح ما، هویت شهری ایجاد می‌شود، همسایگی پیدا می‌شود، هویت محله‌ای پیدا می‌شود و تازه فرهنگ مفهوم پیدا می‌کند. شهرسازی کنونی یعنی بی‌هویتی و بی‌فرهنگی. هویت و فرهنگ برای موقعی است که شما بتوانید خودتان آن را تعریف کنید، آزادی عمل داشته باشید، خلاقیت داشته باشید و چشم‌انداز داشته باشید. الآن چشم‌اندازی وجود ندارد. می‌توانیم تغییر ایجاد کنیم، منابع هم به‌قدر کافی داریم. هم پول هست، هم منابع انسانی هست، هم زمین هست و هم تقاضا هست. طبق آخرین آمار، اگر کسی با حقوق کارگری بخواهد آپارتمان بگیرد، باید 108 سال صبر کند. چرا باید این‌طور باشد؟ این ثروت مال کیست؟ مال همین مردم است. این بدترین نوع مدیریت جامعه است که ما داریم اعمال می‌کنیم. باید از این زمین استفاده کنیم و در اختیار مردم بگذاریم. باید نوعی مدیریت انسانی و مدیریت انقلابی و مردمی را اعمال کنیم. منابع داریم، آب هم داریم. ما الآن از این ‌طرف آب می‌کشیم، می‌بریم آن‌ طرف کشور. در جنوب و شمالمان آب داریم. مدیریت یعنی همین.
مدیریت کشور نباید برپایۀ انفعال و ناتوانی باشد
اگر قرار باشد مدیریت کشور هم در دست افراد منفعل باشد، کاری درست نمی‌شود. مدیران باید دیدی کلان‌ و جامع‌ داشته باشند و از دانش روز برخوردار باشند. مدل شهرسازی ما در دنیا منسوخ شده‌است.
آزادسازی زمین‌ها برای فعالیت‌های تولیدی، احیای خلاقیت‌های انسانی
استفاده از زمین فقط برای مسکن و سکونتگاه‌ها نیست. چه اشکالی دارد که در فعالیت‌های صنعتی و کشاورزی و باغ‌داری طرحی بگذاریم و سریع استعدادیابی کنیم و بگوییم هرکسی می‌خواهد باغ‌داری کند در این محدوده‌ها می‌تواند کار کند. در تمام شهرها و روستاهای کشور، مکانی برای باغ‌داری بگذاریم، چون زمین به‌قدر کافی هست. بعد بگوییم چه باغی می‌خواهید. اگر باغ انار می‌خواهید، این نقاط کشور مناسب است؛ اگر گلابی می‌خواهید، اینجا مناسب است و ... . هزار گزینه جلوی هر نفر بگذاریم و بگوییم بسته به محل سکونتت، کار را انتخاب کن و ظرف سه چهار سال، بسته به کاری که می‌خواهی بکنی، آبادش کن. اگر طرح صنعتی داری، بسم‌الله. برای تولید سرامیک، دو هزار نقطه را معرفی کنیم و بگوییم این مکان‌ها برای این کار مناسب‌اند. اگر می‌خواهی فولاد تولید کنی، می‌خواهی لوازم‌خانگی تولید کنی، می‌خواهی شیشه تولید کنی، می‌خواهی خودرو تولید کنی، اگر در کار صنعت هستی و می‌خواهی قطعات تولید کنی، اگر در کار پتروشیمی هستی، بیا مکان‌یابی کردیم، این دو هزار نقطه. انتخاب کن و مشغول فعالیت شو. این زمین در اختیار تو، ولی باید فوری کارت را انجام بدهی. اگر کارت را انجام ندهی، مدتی بعد، زمین از تو گرفته خواهد شد. 
بگذاریم مردم خلاقیت داشته باشند و رشد کنند. مردم را بسته‌ایم و به محیط‌های محدودی آورده‌ایم و مجبور می‌کنیم در یک جا کار و زندگی کنند. بعد تبعات سنگینی در اقتصاد و روحیات مردم ایجاد می‌شود. اصلاً مفهومی به اسم «مدیریت اقتصاد» در این نوع مدیریت کردن کشور ما از بین رفته‌است. آن مدل بانکداری‌مان، آن مدل پولمان، این مدل عوارض گمرکی و بودجه‌نویسی‌مان. اصلاً هیچ‌کس خلاقیت ندارد. کافی‌ست کسی وامی بگیرد و وارد بازار شود. او بارش را می‌بندد، درحالی‌که الآن در دنیا از فرصت‌ها و ظرفیت‌ها میلی‌متری استفاده می‌کنند، از زمان میلی‌متری استفاده می‌کنند. خدا این‌همه ثروت به ما داده‌است، در حالی¬که مردم این‌قدر گرفتارند.
اشکالات کشور در حوزۀ زمین و مسکن تقصیر مردم نیست
 بعضی‌ها این مشکلات را زود به گردن مردم می‌اندازند، درحالی‌که مردم بیچاره را بسته‌ایم. این زمین خدا در اختیار مردم است، معادن و سایر ظرفیت‌های زمین هم همین‌طور، البته با ضابطه و استاندارد.
هنر مدیریت کلان به آزاد کردن انسان‌ها، توسعه رشد، رفاه و ارتباطات انسانی است
هنر مدیریت دولت این است که استاندارد تعریف کند، ضابطه تعریف کند و در اختیار مردم بگذارد. دولت باید دست مردم را باز بگذارد و بگوید در هرجای ایران می‌خواهید زندگی کنید. با پولی که ما در کلان‌شهرها برای زیرساخت حمل‌ونقل خرج می‌کنیم، در تمام ایران می¬توانیم شبکۀ شطرنجی درست کنیم تا از آزادراه و با قطار سریع، به هرجای ایران دسترسی داشته باشید. باید این‌گونه نگاه کرد. باید نگاه کلان و انسانی داشت. ما باید راه را باز کنیم تا انسان‌ها آزاد و در رفاه زندگی کنند، در فضای خوب تنفس کنند و فرصت خلاقیت و رشد داشته باشند. امیدوارم این‌ اتفاق بیفتد. در بحث‌های بعدی، عوامل دیگر پایداری مشکلات ایران را بررسی خواهیم کرد. 





درس¬گفتار یازدهم_ پول و بانک

چکیدۀ درس‌گفتار
ز	پولی که امروز در اختیار داریم پول اعتباری است. مرجعی به این پول اعتبار می‌دهد و آن مرجع، با روش‌های گوناگون، می‌تواند ارزش و قدرت خرید آن را افزایش یا کاهش دهد.
	همۀ دولت‌ها در دنیا کسری بودجه‌هایشان را با تغییرات ارزش پول تأمین می‌کنند. یعنی بانک مرکزی‌شان یا خزانه‌داری آمریکا حساب‌ها را شارژ می‌کند یا اسکناس چاپ می‌کند، و پخش می‌کند. خزانه‌داری آمریکا چون پولش جهانی است از جیب همه مردم دنیا برمی‌دارد و در جایی که خودش می‌خواهد خرج می‌کند.
	ریشۀ اصلی تورم پولی است که بانک‌ها خلق می‌کنند.
	بانک‌ها چاره‌ای ندارند جز این‌که سود ثابت بدهند و سود ثابت بگیرند و این عین رباست.
	قدرت اصلی اقتصادی تمام بلوک سرمایه‌داری منبعث از خلق پول بانک‌هاست و خلق پول یک دزدی بزرگ است. یعنی از جیب همۀ ملت‌ها برمی‌دارند و به یک عدۀ خاص می‌دهند.
	وقتی اصل پول و ثروت در دست یک عدۀ خاص است، مفاهیمی چون آزادی، کرامت انسانی و عدالت جایی پیدا نمی‌کنند، چون پول دست عده‌ای است که حزب و رسانه درست می‌کنند و در تعیین حکومت نقش اساسی دارند.
د	بانک‌ها پول متمرکز دارند و باید سود متمرکز بدهند. بنابراین، وارد فعالیت‌های اقتصادی می‌شوند، ملک و کالا می‌خرند، کارخانه می‌خرند. وقتی پول متمرکز وارد بازار می‌شود، رقیبی ندارد و تعیین‌کننده اقتصاد می‌شود.
و	پولی که بانک برای یک فعالیت اقتصادی می‌دهد باید 44 درصد سود بدهد تا وام‌گیرنده بتواند وام را برگرداند و بانک هم بتواند سود سپرده‌گذاران را بدهد.
	پول باید پول واقعی بشود. برخی می‌گویند مقدار پول واقعی کم است و نمی‌تواند نیاز فعالان اقتصادی را تأمین کند. من می‌گویم منابع دیگری داریم که می‌تواند در کنار آن قرار بگیرد.
	هر طرح و نظام بانکی و هر پول و قانونی که توده‌های مردم را از فعالیت اقتصادی، فرهنگی، سیاسی و تصمیم‌گیری اقتصادی کنار بزند ضدانسانی است.

متن درس‌گفتار
در مباحث قبلی، دربارۀ علل پایداری مشکلات مهم جامعۀ خودمان و دیگر جوامع بحث کردیم. چند علت را برشمردیم که  در عرصه مدیریت کلان یکی چرخۀ ثابت مدیران و دو علت دیگر ساختار تصمیم گیری و ساختار بودجه  بود و در عرصه اقتصاد کلان چگونگی استفاده از ثروت طبیعی و زمین و مسکن مورد گفتگو قرار گرفت. در این درس¬گفتار می‌خواهیم عامل دیگری را بررسی کنیم.
پول ریشۀ سوم پایداری مشکلات اقتصادی و اجتماعی
یکی از مهم‌ترین عوامل پایداری مشکلات اقتصادی و اجتماعی «پول و بانک» است.
چیستی پول
پول چیست؟ وقتی جوامع گسترش پیدا کردند، برای مبادلۀ کالا به حلقۀ واسطی نیاز پیدا کردند. به‌طور طبیعی، پول اختراع شد. پول اختراع شد تا واسطۀ مبادله کالا باشد و مبادلۀ کالا را آسان کند و البته ارزش را حفظ و ذخیره کند که این‌ ویژگی بعداً به آن اضافه شد. بعدها با رواج پول ویژگی تعیین ارزش اقتصادی کالاهای دیگر هم عملا به پول اضافه شد. پول هزاران سال واسطۀ مبادلۀ کالا و جریانی بود که در طول تاریخ ادامه داشت.
تغییر ماهیت پول در دورۀ مدرن (تولد پول اعتباری)
در حدود 400 سال قبل، ماهیت این پول تغییر کرد. یعنی عده‌ای با ترتیباتی که تنظیم کردند و با توافق‌هایی با کلیسای زمان خودشان، پول کاغذی را به‌جای پول واقعی منتشر کردند. فیزیک پول واقعی به‌اندازۀ کالای معادلش ارزش داشت.  یعنی اگر جنس همان پول را به بازار می‌بردند، اگر طلا، مس، نیکل یا نقره بود، جنس آن به همان اندازه ارزش داشت. اما از یک تاریخی به بعد، یادداشت‌های بانکی (Bank Notes) یا همان اسکناس‌ها، معادل ارزش آن‌ها شد.
اعتبار پول اعتباری در اختیار بانک یا دولت است، نه ارزش خود کالا یا پول
به این پول «پول اعتباری» می‌گویند، چون پولی است که بانک یا دولتِ پشتیبانِ آن بانک به آن اعتبار می‌دهند. برای مثال، اگر دولت می‌گوید این کاغذ هزار تومان است، روی همان کاغذ می‌تواند بنویسد 10 هزار تومان یا می‌تواند بنویسد 100 هزار تومان. درواقع، دولت یا بانک است که می‌گوید این پول چقدر ارزش دارد. ارزش این پول به جنس و ذات خودش نیست، بلکه مرجع دیگری به آن اعتبار می‌دهد و می‌گوید این مقدار می‌ارزد. این پول وسیلۀ مبادله می‌شود.
مردم کالا یا کار یا جنسی را تحویل می‌دهند یا سکه و طلا و نقره می‌دهند و از این کاغذها می‌گیرند و آن‌ها را به‌عنوان ابزار مبادله در بازار استفاده می‌کنند. پایۀ این روش این بود که مردم سکه‌ها، طلاها یا کالاهایشان را به صرافی یا جایی که بعداً نامش «بانک» شد می‌دادند و در ازای آن، از این کاغذها می‌گرفتند و با این کاغذها در بازار مبادله می‌کردند. پول کار مبادله را راحت کرد و دیگر لازم نبود مردم حجم زیادی از طلا یا نقره را با خودشان جابه‌جا کنند. یک اسکناس چاپ می‌شد و ممکن بود به‌اندازۀ 50 یا 100 گرم طلا یا 100 عدد سکۀ طلا اعتبار داشته باشد و با آن بتوان مبادله کرد. بعدها دولت‌ها اختیار این را در دست گرفتند و بعدتر برای تأمین کسری بودجه‌ و تأمین منابع مالی و هزینه‌های گوناگون از آن استفاده کردند.
چاپ بدون پشتوانۀ پول اعتباری، برداشتن از جیب همۀ مردم است
امروز پولی که ما در اختیار داریم «پول اعتباری» است. مرجعی به آن اعتبار می‌دهد و می‌تواند با روش‌های گوناگون، ارزشش را افزایش یا کاهش دهد. همچنین، می‌تواند پایۀ پولی را بالا ببرد، یعنی اسکناس چاپ کند و وارد بازار کند و در اختیار مردم قرار دهد. چاپ اسکناس درواقع برداشتن از جیب همه است. قبلاً که سکه رواج داشت، کسی نمی‌توانست سکه تولید کند، مگر این‌که طلا بیاورد و به سکه تبدیل کند. او اگر می‌خواست آن طلا را تهیه بکند، باید معادل آن، کالا یا پول دیگری می‌داد. اما اسکناس این‌گونه نیست، ارزان است. مثلاً 50 تومان خرج می‌کنید و یک اسکناس 50هزارتومانی یا 100هزارتومانی چاپ می‌کنید. درواقع، اگر آن را به بازار ببرید، جسم آن اسکناس را 50 تومان هم نمی‌خرند، چون به درد هیچ کاری نمی‌خورد؛ کاغذی است که روی آن چاپ شده‌است و به درد هیچ کاری نمی‌خورد و اگر کسی به آن مقدار کاغذ نیاز داشته باشد، با قیمت کمتری می‌تواند تهیه کند.
جبران کسری بودجۀ دولت‌ها با چاپ پول اعتباری
این روشی است که همۀ دولت‌ها در دنیا کسری بودجۀ خود را با آن تأمین می‌کنند. یعنی بانک مرکزی آن‌ها یا خزانه‌داری آمریکا حساب‌ها را شارژ می‌کند، اسکناس چاپ می‌کند، پخش می‌کند و از جیب همه برمی‌دارد. دولت آمریکا چون پولش جهانی است، از جیب همۀ ملت‌ها برمی‌دارد و در آنجا که خودش می‌خواهد خرج می‌کند.
همزادی بانک امروزی و اسکناس
از زمانی که اسکناس ایجاد شد، بانک هم ایجاد شد. یعنی بانک و اسکناس هم¬زادند و باهم به‌وجود آمده‌اند. بانک چه‌کار می‌کند؟ بانک به اسکناس اعتبار می‌دهد. اسکناس‌های مردم را می‌گیرد و به آن‌ها برمی‌گرداند،‌ برایشان نگهداری می‌کند یا به‌ جایی که مردم می‌خواهند منتقل می‌کند.
بانک و مکانیسم خلق پول
بانک علاوه بر این کارها، اسکناس‌ها و حساب‌های مردم را به نام «سپرده» جمع می‌کند و از آن‌ها استفاده‌ای ثانوی می‌کند. یعنی از پول‌های مردم وام می‌دهد. فرض کنید از همۀ مردم ایران پول‌هایی را جمع می‌کند و از این پول وام می‌دهد. درواقع، توان جدیدی به‌وجود می‌آید. بانک همان پول را نمی‌دهد، بلکه ناشی از اعتبار آن پول تجمیع شده وام می‌دهد. مردم با آن پول چه‌کار می‌کنند؟ دوباره آن را در حساب جدیدی می‌گذارند. درواقع، پول در حساب‌های بانکی می‌چرخد و بانک دوباره از پول مردم وام می‌دهد. یعنی از یک پول می‌تواند هشت نُه بار  و گاهی ده بار وام بدهد. زمانی که پول به‌شکل سکه مبادله می‌شد، از یک پول ده بار استفاده نمی‌شد. وقتی ما سکه را به یک فرد می‌دادیم، باید با همان کالا می‌خرید، ولی در اینجا، بدون این‌که هیچ کالایی خریداری شود، بدون این‌که در اقتصاد اتفاقی بیفتد یا یک حرکت اقتصادی انجام شود، یا تولیدی صورت بگیرد، یا خدماتی داده شود، این پول می‌تواند ده برابر شود. یعنی بانک یا دولت می‌تواند ده برابر قدرت خرید درست کند، ده برابر پول خلق کند و در اختیار کسانی قرار دهد که تشخیص می‌دهد.
مشکلات ناشی از شیوۀ بانکداری کنونی
می‌خواهیم ارزیابی کنیم که این شیوۀ بانکداری چه مشکلاتی را به‌وجود می‌آورد. بعد از جنگ جهانی دوم، دولت‌ها به این نتیجه رسیدند که برای مبادلات جهانی به یک پول معیار نیاز دارند. درواقع به یک پول جهانی نیاز بود که بین کشورها معیار شود و مبادلات با آن انجام شوند.
تاریخچۀ روند مستمر کاهش ارزش پول در دنیا
در دورۀ جنگ جهانی دوم، آمریکا قدرت قاهر و غالب بود (کسی که با طراحی‌های قبلی ـ که موردبحث ما نیست ـ به‌عنوان فاتح اول جنگ و نجات‌بخش کشورهای درگیر جنگ به‌شمار می‌رفت). دلار به‌طور طبیعی پول جهان‌روا شد. آمریکایی‌ها برای کنترل تورم جهانی، متعهد شدند به‌ازای هر 35 دلار جدیدی که می‌خواهند وارد بازار کنند، یک اونس  طلا ذخیره کنند. درواقع، این تعهد ذخیره طلا باعث می‌شد که قدرت خرید مجموع دلار دنیا ثابت بماند و بر اقتصاد دنیا تأثیر منفی نداشته باشد. یعنی نتواند از جیب همه بردارد و به جایی که خودش می‌خواهد تخصیص دهد.
در سال‌های 1970 تا 1973، بحثی در محافل دانشگاهی و دولت آمریکا مطرح شد مبنی بر این‌که به‌جای سکه یا طلا، تولید ملی را به‌عنوان پشتوانۀ پولی قرار دهند. این موضوع را هم جا انداختند و کسی نتوانست در برابر قدرت قاهرۀ آمریکا مقاومت کند. از آن روز تا الآن، طبق گزارش خودشان، خزانه‌داری آمریکا 28 هزار میلیارد دلار، بدون این‌که هیچ طلایی ذخیره کند، حساب‌ها را شارژ کرده، اسکناس چاپ کرده، و در دنیا منتشر کرده‌است. معنای کاری که بانک‌ها می‌کنند و این بانک انجام داده این است که 28 هزار میلیارد دلار از جیب همۀ مردم دنیا برداشته و در اختیار مقامات آمریکا قرار داده‌است. دولت‌ها هم همین کار را کرده‌اند؛ اسکناس چاپ کرده‌ یا حساب‌ها را شارژ کرده‌ و در اختیار دولت‌هایشان یا قدرت قاهرۀ آن کشور یا آن محدودۀ جغرافیایی قرار داده‌ و در جایی خرج کرده‌اند. درواقع، از جیب همه برداشته می‌شود، اما به عدۀ خاصی تخصیص داده می‌شود.
چاپ پول برای جبران کسری بودجه، ریشۀ اصلی تورم در ایران (خلق پول دولت‌ها)
یکی از مشکلات اصلی ایران چنان که در مقدمه ذکر شد، تورم بود. یعنی تورم پایدار، هم در سطح جهان و هم در داخل ایران. ریشۀ اصلی تورم همین خلق پول توسط بانک‌هاست. درواقع،مسیر این چرخه این چنین است که اقتصاد در کشور ما دولتی است. یعنی همه‌چیز در دست دولت است. نفت هم در دست دولت است. وقتی اقتصاد و ادارۀ امور کشور در دست دولت باشد، یعنی دولت بزرگ است و خرج زیادی دارد. وقتی درآمد نفت یا سایر درآمدهای مالیاتی نتوانند هزینه‌های دولت را تأمین کنند، دولت به‌سراغ بانک مرکزی می‌رود و از آنجا حساب‌هایش را شارژ می‌کند. درواقع، از جیب همه برمی‌دارد و خرج می‌کند. این مکانیسم یعنی ایجاد قدرت خرید مصنوعی و غیرواقعی در جامعه. این کار تورم درست می‌کند. یعنی بیش از کالای موجود، قدرت خرید درست می‌کنیم که این همان تورم است. 
نقش تورم در سه جریان سرمایه‌ای مولّد فقر و فلاکت در جهان
تورم، ثروت را از جیب قشر کم‌برخوردار به جیب قشر برخوردار می‌ریزد، از مناطق محروم به مناطق برخوردار می‌آورد و از فعالیت‌های تولیدی پایدار به فعالیت‌های زودگذر و ناپایدار  منتقل می‌کند. تورم کل تعادل اقتصادی را به‌هم می‌زند و امکان برنامه‌ریزی‌های پایدار خُرد و کلان اقتصادی را از بین می‌برد. شما هرچقدر سرمایه‌گذاری کنید، مشکل بیکاری‌تان حل نمی‌شود و فاصلۀ طبقاتی دائماً زیاد می‌شود، چون دارد خلق پول می‌شود، بدون این‌که هیچ پشتوانه‌ای داشته باشد. 
خلق پول مستمر تولید کننده مستمر فقر است
با خلق پول مستمر بانک¬ها دائماً از جیب همه برداشته می‌شود و فقیر و فقر تولید می‌شود، اما فقط بخش کمی از آن پولی که خلق شده‌است برای رفع فقر برمی‌گردد. یعنی همیشه بین فقر ایجادشده و سرمایه‌گذاری‌ای که برای رفع آن صورت می‌گیرد فاصله وجود دارد.
خلق پول از طریق وام‌دهی و شیب‌دهی اقتصاد به‌سمت فعالیت‌های نامولّد و ناپایدار توسط بانک‌ها
علاوه بر این، بانک‌ها به‌ روش دیگری هم پول تولید می‌کنند که بسیار وحشتناک است. بانک‌ها پول‌های همه را جمع می‌کنند و به‌ازای آن وام می‌دهند. این وام از کجا می‌آید؟ آیا از همان پول مردم وام می‌دهند؟ مثلاً بانکی 100 هزار تومان از 100 نفر جمع می‌کند و بعد 80 هزار تومان وام می‌دهد. آیا این ۸۰ درصد را از حساب این افراد برمی‌دارد یا این‌که پول آن‌ها در حسابشان هست و هر زمان که بخواهند می‌توانند آن پول را بگیرند؟ آیا قدرت خریدشان ثابت است؟ وقتی ما پول را به بانک می‌سپاریم، هر زمان که بخواهیم، می‌توانیم آن را نقد کنیم. درواقع قدرت خرید ما ـ که در اصطلاح به آن «نقدینگی» می‌گویند ـ ثابت است. آیا بانک‌ها این وام‌ها را از پول مردم برمی‌دارند و می‌دهند یا به اعتبار پول مردم وام می‌دهند؟ مشخص است، به اعتبار پول مردم وام می‌دهند. فرض کنیم مردم 100 هزار تومان پول در کل بانک‌ها گذاشته‌اند و بانک‌ها 80 هزار تومان یا بیش از 100 هزار تومان وام می‌دهند. درواقع، این وام دارد به قدرت خرید جامعه اضافه می‌شود. قبلاً مردم 100 هزار تومان قدرت خرید داشتند، حالا 80 هزار تومان به آن اضافه می‌شود، بدون آن‌که کالا یا خدماتی اضافه شده باشد. این درواقع برداشتن از جیب همه است، یعنی تورم عمومی.
گاهی از این 80 هزار تومان یا 100 هزار تومان، به همه مساوی می‌دهند یا به‌اندازۀ سپردۀ هرکس به حسابش می‌ریزند. باز این‌هم به حساب آن‌ها برمی‌گردد. از جیب همه برداشته می‌شود و دوباره به جیب همه برمی‌گردد. کسی که 100 هزار تومان یا 1000 تومان پول داشت، حالا 1800 تومان دارد. اگر تورمی ایجاد شود، با این پول جبران می‌شود. اما واقعیت این است که این پول بعداً نابرابر توزیع می‌شود. یعنی بانک‌ها همۀ پول‌ها را جمع می‌کنند و به‌ازای آن، پول و اعتباری درست می‌کنند و به عده‌ای خاص می‌دهند. فاصلۀ این عدۀ خاص با بقیه زیاد می‌شود. تورم می‌ماند برای بقیه، بهره‌مندی‌اش می‌ماند برای کسانی که وام گرفته‌اند. وقتی چنین اعتباری داده می‌شود، بدون آن‌که کاری درست انجام شده باشد، سرمایه¬ها به سمت کارهای ناپایدار می¬رود و فاصلۀ طبقاتی و تبعیض و تورم ایجاد می‌شود.
ذات ربوی بانک‌ها
ذات بانک‌ها ربوی است. گاهی یک فرد با دیگری قرار می‌گذارد که کار از یک نفر و سرمایه از نفر دیگر باشد. به تفاهم می‌رسند که درصدی از سود یا زیان به سرمایه‌گذار و درصدی هم به کارآفرین یا کسی برگردد که فنی را بلد است و می‌خواهد کاری را انجام بدهد. این قرارداد بین دو نفر است؛ یک نفر که پول آورده‌است و یک نفر که کار را انجام می‌دهد. این‌ها قرار گذاشته‌اند که اگر سود کردند، هردو سود ببرند و اگر ضرر کردند، هردو ضرر کنند. یعنی در سود و زیان شریک‌اند (همان مضاربۀ معروف).
نبود امکان شراکت بانک‌ها در سود و زیان فعالیت‌های اقتصادی
اما سوال این است که آیا بانک‌ها در معاملاتی که انجام می‌دهند می‌توانند در سود و زیان شریک باشند؟ اصلاً امکان ندارد. 50 میلیون سپرده‌گذار در بانک وجود دارند. اگر بانک بخواهد به 5 میلیون نفر وام بدهد، این پول‌ها را یکجا می‌ریزد و مشاع می‌کند. بانک نمی‌تواند با تک‌تک آن‌ها رابطه برقرار کند و بگوید مثلاً پول آقای «الف» را به آقای «ب» داده‌ام و این آقای «الف» این‌قدر در سود و زیان این فرد شریک است. چنین چیزی امکان ندارد. پس بانک خودش را از ضرر کنار می‌کشد و مردم را به سرمایه‌گذاری با سود ثابت تشویق می‌کند. از طرف دیگر، وام می‌دهد، بازهم با سود ثابت، چون اگر در ضرر شریک بشود، نمی‌تواند سود ثابت بدهد. بانک‌ها چاره‌ای ندارند، جز این‌که سود ثابت بدهند و سود ثابت بگیرند، و این عین رباست. این همان کلاهی است که صرّافان بر سر کلیسای مسیحی گذاشتند و بانک تأسیس کردند. درواقع، پول‌ها را مشاع کردند و فقط در سود شریک شدند. بانک به‌محض این ‌که در ضرر شریک شود، دیگر بانک نیست، چون نمی‌تواند این ضرر را بین بقیه توزیع کند. اگر یک بنگاه ضرر کند، نمی‌تواند آن را به همه تعمیم بدهد، بلکه ضرر را باید به کسانی بدهد که پولشان در این بنگاه‌ها بوده‌ا‌ست، چنین کاری هم در بانک امکان ندارد، چون پول مشاع است. یعنی بشکه‌ای درست شده‌است که پول‌ را درون آن می‌ریزند و از آن برمی‌دارند و می‌دهند. معلوم نیست سهم تک‌تک سپرده‌گذاران در این وامی که به یک فرد می‌دهند چقدر است. حجم آن‌ به قدری زیاد است که قابل‌محاسبه نیست.
ربا با اقتصاد و جامعه چه می‌کند؟
ربا اقتصاد را ویران می¬کند، چون فاصلۀ طبقاتی درست می‌کند. ربا پول را از جیب مردم به جیب عدۀ خاصی منتقل می‌کند، بدون این‌که آن‌ها نقشی داشته باشند. یعنی چون مردم نمی‌توانند پولشان را در خانه نگه‌ دارند، باید به بانک تحویل بدهند. بانک بدون ارادۀ مردم از این پول استفاده می‌کند. یعنی مردم خلع اراده می‌شوند. وقتی پولتان را در بانک می‌گذارید، دیگر امکان اعمال اراده‌ای ندارید. بانک فقط یک وکالت از شما می‌گیرد، سی چهل مادّه را امضا می‌کنید و کاملاً خلع اراده می‌شوید و پول را به بانک می‌سپارید و بانک آن پول را می‌چرخاند. این خسارت بزرگی است که توسط بانک وارد می‌شود و فاصلۀ طبقاتی و تورم ایجاد می‌کند. این تورم هم به‌طور یکسان توزیع نمی‌شود، بلکه نابرابر است، چون منابع نابرابر توزیع می‌شوند.
اعتقاد برخی اقتصاددانان به این‌که خلق پول بانکی موتور توسعۀ اقتصاد است
عده‌ای معتقدند که خلق پول توسط بانک‌ها موتور توسعۀ اقتصاد است. بله، ممکن است در بعضی از کشورها این‌گونه باشد. برای کسانی خوب است که در حلقۀ سلطۀ جهانی هستند، چون از بانک‌های جهانی وام‌های بزرگی می‌گیرند و دائماً آن را تمدید می‌کنند، اما بقیۀ ملت‌ها نمی‌توانند از این وام‌ها بگیرند. الآن اگر به فهرست بدهی خارجی کشورها نگاه کنیم و ببینیم کدام کشورها بیشترین بدهی‌ها را دارند، می‌بینیم ژاپن 12 هزار میلیارد دلار بدهی خارجی دارد، چون از بانک‌ها وام گرفته‌است. چگونه این وام‌ها را داده‌اند؟ با خلق پول. خلق پول یعنی از جیب کل ملت‌های دنیا برداشته‌اند و به یک کشور داده‌اند. آمریکا تقریباً به همین میزان بدهی دارد. قدرت اصلی اقتصادی تمام بلوک سرمایه‌داری منبعث از خلق پول بانک‌هاست و خلق پول یک دزدی بزرگ است. یعنی از جیب همۀ ملت‌ها برمی‌دارند و به عدۀ خاصی می‌دهند. این ‌یک مکانیسم تولید فقر جهانی است و هیچ‌کس نمی‌داند چرا این فقر وجود دارد و چرا کشورها دائماً تورم دارند. بخش عمده‌ای از آن به‌سبب نظام بانکی و خلق پول است که در دنیا و در کشورها انجام می‌شود.
پیوستگی نظام بانکی در شبکه‌ای جهانی
نظام بانکی در دنیا به‌هم‌پیوسته است. هیچ بانکی، بدون حضور در یک شبکۀ جهانی، نمی‌تواند ادامۀ حیات بدهد. الآن تمام مبادلات بر محور بانک‌‌‌ها انجام می‌شوند. در کشور خودمان اقتصاد بانک‌محور است. همۀ کارها با بانک انجام می‌شوند. نمی‌خواهم بگویم هیچ منفعتی ندارد، چون اگر منفعتی نداشت، باقی نمی‌ماند. بله، منفعت دارد، چون عده‌ای با این سرمایۀ دریافتی کارخانه می‌زنند یا مزرعه درست می‌کنند. اما تورم، فاصلۀ طبقاتی و تبعیض ایجاد می‌شود و کل اقتصاد به‌سمت ناپایداری می‌رود. یعنی ربا درنهایت اقتصاد را متلاشی می‌کند. خلاصه، وقتی ربا می‌آید، قدرت خریدی خلق می‌شود، بدون آن‌که کاری پشت آن باشد. اصل ربا اینجاست و نظام‌های سیاسی را تغییر می‌دهد.
ربا ارزش‌های اصیل انسانی را کم‌رنگ می‌کند
 وقتی اصل پول و ثروت در دست عدۀ خاصی باشد، مفاهیمی چون آزادی، کرامت انسانی و عدالت جایی پیدا نمی‌کنند، چون پول دست عده‌ای است که حزب و رسانه درست می‌کنند و حکومت را تعیین می‌کنند. در این صورت، جایی برای تعیین سرنوشت و اعمال ارادۀ انسان‌ها باقی نمی‌ماند، جایی برای آزادی باقی نمی‌ماند. وقتی اکثریت مردم دنیا فقیر و عدۀ کمی پولدار باشند، آزادی به پولدارها می‌رسد. من نمی‌خواهم بگویم پول داشتن بد است، خیلی هم خوب است. کاش همه پولدار باشند، البته نه با زور. اگر علت تبعیض‌ها و دلیل تحمیلی فاصلۀ طبقاتی را برداریم، اگر کسی خواست تنبلی کند، خودش ضرر می‌کند.
تبعیض، فاصلۀ طبقاتی، فقر، بیکاری و تورم، مشکلات تحمیل‌شده به جامعه 
امروز این تبعیض و فاصلۀ طبقاتی و فقر و بیکاری و تورم، به جامعه تحمیل شده‌‌اند. افرادی هستند که سه شیفت کار می‌کنند، ولی فقیرند. افرادی هم هستند که اصلاً کار نمی‌کنند، اما نمی‌توانند پول‌هایشان را پارو کنند، چون از همین ساختارها و نظام‌ها دارند استفاده می‌کنند. این یعنی تجمیع پول، یعنی از همه برمی‌دارند و نابرابر توزیع می‌کنند.
ربا نظام سیاسی واقعی را تغییر می‌دهد
درواقع، به عده‌ای قدرت داده می‌شود و این قدرت بلافاصله به سود خواص به قدرت سیاسی و برای اکثریت جامعه به محدودیت‌های اجتماعی تبدیل می‌شود. این گروه اگر کمی جلوتر بروند، نظام سیاسی را تعیین می‌کنند. منظورم رفتار نظام سیاسی است. ما دربارۀ ماهیت و هویت نظام سیاسی بحث نمی‌کنیم، بلکه دربارۀ کارکردهای نظام سیاسی بحث می‌کنیم.
نظام سیاسی باید آزادی مردم را تأمین کند، عدالت را تأمین کند، از حقوق مردم دفاع کند، فرصت اعمال اراده و تعیین سرنوشت را به آحاد مردم بدهد. وقتی این‌ها را از مردم بگیرد، اسم آن اهمیتی ندارد؛ نامش «نظام جمهوری آمریکا» باشد، «نظام جمهوری اسلامی پاکستان» باشد، «موریتانی» باشد، «ایران» باشد، یا «نظام پادشاهی انگلستان» باشد، تفاوتی نمی‌کند. ما با اسم کاری نداریم، با کارکردها کار داریم.
 چه باید کرد؟ تحلیل و ریشه یابی 
وضعیت پول و نظام بانکی این‌گونه است. حال سؤال مهم این است که چه باید کرد. به‌نظر من، پاسخ روشن است. این پول اعتباری نمی‌تواند ادامه پیدا کند؛ اگرچه مزایایی دارد، اما معایب آن بیشتر است. معایب آن به جیب اکثریت مطلق می‌رود و مزایای آن به جیب یک اقلیت مطلق. پول باید واقعی شود. یعنی اختیار خلق پول یا استفادۀ چندباره از یک پول، بدون این‌که کاری روی آن انجام شود یا صرف کار و خدماتی شود، باید حذف شود. آن دستگاه‌ها یا خطوط تولیدی‌ای که دارند این فرایند را تأمین و پشتیبانی می‌کنند بانک‌ها هستند، اعم از بانک مرکزی و بانک‌های تجاری و غیره.
عوامل تخریب اقتصاد
الف) ورود بانک‌ها در اقتصاد با منابع تجمیع‌شده و رقابت‌ناپذیر 
بانک‌ها یک کار دیگر هم انجام می‌دهند که وحشتناک‌تر از قبلی است. بانک‌ها پول متمرکز دارند و باید سود متمرکز بدهند. بنابراین، وارد فعالیت‌های اقتصادی می‌شوند. یعنی ملک و کالا و کارخانه می‌خرند. وقتی یک پول متمرکز وارد بازار می‌شود، رقیبی ندارد و تعیین‌کننده می‌شود. درواقع، بانک فرصت رشد را از آحاد مردم می‌گیرد و اوست که تعیین می‌کند چه کالایی چه قیمتی داشته باشد و خود این کار باعث افزایش قیمت‌ها می‌شود و منابع عظیمی را راکد می‌کند. بنگاه‌های بزرگ اقتصادی که 300 هزار میلیارد تومان در سال می‌توانند وام بدهند، وقتی 200 هزار تای آن را به زیرمجموعۀ خودشان می‌دهند، چه‌کسی می‌تواند با آن‌ها رقابت کند؟ جایی برای دیگران نمی‌ماند. یعنی هرچقدر این نهادها بزرگ‌تر می‌شوند، درواقع جای دیگران تنگ می‌شود و فرصت‌های عموم مردم گرفته می‌شود. مثلاً در کشور خود ما، بخش مهمی از سپرده‌های مردم را به کالا و دارایی‌های ثابت تبدیل کرده‌اند و سهام و ملک و ساختمان خریده‌اند.
ب) فعالیت‌های مالک‌مآبانه
کارکرد وحشتناک دیگری که بانک‌ها دارند این است که سود ثابت می‌دهند و سود ثابت هم می‌گیرند. مردمی که می‌خواهند فعالیت اقتصادی بکنند باید از بانک وام بگیرند و فعالیت اقتصادی کنند، چون با عموم مردم ارتباطی ندارند. بانک در اینجا واسطه شده‌است، واسطه‌ای که منابع را در اختیار خودش گرفته و خودش به‌عنوان مالک منابع و صاحب منابع وارد گفت‌وگو با فعالان اقتصادی می‌شود، نه واسطه‌ای که بین دو نفر ارتباط برقرار کند.
بانک‌ها ارزش پول را مدام کاهش می‌دهند
بانک منابع را در اختیار یک نفر می‌گذارد و از آن‌ طرف باید سود ثابت بدهد تا منابع را جذب کند. رقابتی در افزایش سود بانکی وجود دارد. بانک‌ها در دادن سود بیشتر باهم رقابت دارند. فرض کنیم باید 15 یا 20 درصد سود بدهند تا منابع را جذب کنند. بانک پول را می‌گیرد و باید ۱۵ درصد سود بدهد. یعنی در همان ابتدای کار، هزینۀ آن 15 درصد افزایش یافته‌است. بانک می‌خواهد این پول را به یک فعال اقتصادی بدهد. خود بانک هم هزینه‌هایی دارد؛ کارمند دارد، هزینۀ برق و آب و ساختمان هم هست، عده‌ای سرمایه‌گذار هم هستند. خودشان می‌گویند هزینه 4 درصد است. با آن 15 درصد، می‌شود 19 درصد. یعنی ارزش این پول، قبل از آن‌که به دست فعال اقتصادی برسد، 19 درصد کم شده‌است. یعنی فعال اقتصادی باید 19 درصد روی آن بگذارد و به بانک برگرداند. بانک هم سودی برای سهام‌دارانش می‌خواهد. این‌هم 5 درصد، که در سال بیشتر از این‌هاست. چیزی حدود 23 تا 24 درصد می‌شود. فردی که می‌خواهد 100 تومان وام بگیرد باید 124 تومان به بانک برگرداند. این پول را می‌خواهد به بازار ببرد و فعالیت کند. او باید 10 درصد بیمه و مالیات بدهد. می‌شود 34 درصد. خودش هم 10درصد سود می‌خواهد. می‌شود 44 درصد.
بانک‌ها زمینه‌ساز ایجاد اختلال‌های موسمی در اقتصاد
وقتی بانک برای یک فعالیت اقتصادی پولی می‌دهد، آن فعالیت باید 44 درصد سود بدهد تا آن وام‌گیرنده بتواند وام را برگرداند و بانک هم بتواند سود سپرده‌گذاران را بدهد. من سؤال می‌کنم که کدام فعالیت سالم اقتصادی می‌تواند 44 درصد سود بدهد. البته 65 درصد است، من عددها را کمتر گرفتم که بعداً طرفداران این سیستم بانکی اعتراض نکنند. آیا راهی جز این هست که باید تلاطمی در بازار درست شود یا جهشی در قیمت‌ها اتفاق بیفتد تا آن سرمایه‌گذار بتواند 44 درصد روی وام بگذارد و برگرداند؟ یعنی باید جهشی در دلار، طلا یا مسکن ایجاد شود. زیرا اولاً کسی که وام می‌گیرد تا کارخانه تأسیس کند ۵ ۶ سال طول می‌کشد تا این کارخانه به‌ثمر برسد. ثانیاً کدام کارخانه 44 درصد سود می‌دهد؟ باید اتفاقی در بازار بیفتد. فرض کنید کارخانه‌ای دارد میلگرد تولید می‌کند. برایش 1000 تومان هزینه دارد. قیمت آن در بازار 1200 تومان است، درحالی‌که او باید 1440 تومان بفروشد تا بتواند هزینه‌هایش را بدهد. حتماً باید در بازار اتفاقی بیفتد، احتکاری صورت بگیرد، یا جهش قیمت دلار اتفاق بیفتد تا او بتواند به قیمت 1440 تومان بفروشد. در غیر این صورت، باید نمایش تولید  اجرا کند ولی پولش را وارد معاملۀ ملک یا ارز یا طلا کند یا تحریمی اتفاق بیفتد یا دولت کسری بودجه‌ای داشته باشد که جهشی در قیمت‌ها اتفاق بیفتد و آن فرد بتواند جبران کند.
مقایسۀ سود و زیان ناشی از خلق پول
این خلق پولی که برخی از آن دفاع می‌کنند و سودهایی دارد که من هم قبول دارم، فجایع زیادی را به‌بار می‌آورد. این تمرکز منابع در دست بانک‌ها و حضور بانک‌ها در فعالیت‌های اقتصادی معادلات اقتصادی را به‌هم می‌زند، فاصلۀ طبقاتی درست می‌کند و تورم پایداری را برای کشورها ایجاد می‌کند. چقدر تلاش شده‌است که تورم کنترل شود؟ مگر می‌شود تورم کمتر از نرخ سود بانکی باشد؟ 
با حفظ وضع موجود سیستم بانکی، اقتصاد اصلاح‌ناپذیر است
تا زمانی که سیستم بانکی و خلق پول این‌گونه است، یعنی منابع به‌طور نابرابر توزیع می‌شوند، الزام فعالان اقتصادی به درآمد و سود زیاد ادامه دارد. در نتیجه آنها هم نمی‌خواهند آن سود را در کارهای پایدار حاصل کنند و وارد بازار دلالی می‌شوند و دلار و طلا و ملک می‌خرند و می‌فروشند، اقتصاد اصلاح‌ناپذیر است.
راه‌حل چیست؟
الف) واقعی شدن پول
حالا راه‌حل چیست؟ پول باید واقعی  بشود. برخی می‌گویند مقدار پول واقعی کم است و نمی‌تواند نیاز فعالان اقتصادی را تأمین کند. من می‌گویم می‌شود، چون منابع دیگری هم داریم که می‌تواند هزینه های تولید را کاهش دهد. مگر در کشور معدن و زمین و جنگل نداریم؟ این‌ها همه ثروت هستند.  اگر این‌ها در کنار پول واقعی (مانند طلا، نقره و ...) قرار بگیرند، خیلی بیشتر از آن پولی را که دارند خلق خواهند کرد و اتفاقاً در آنجا می‌شود کنترل کرد که ثروت عادلانه بین مردم توزیع شود. دیگر تورم هم درست نمی‌شود، بلکه ضدتورم است.
ب) تبدیل بانک به یک بنگاه واسطه‌ای واقعی
بانک‌ها باید از این وضعیت بیرون بیایند. بانکی که پول خلق کند یا پول‌ها را جمع کند و نابرابر توزیع کند، سود ثابت بدهد و سود ثابت بگیرد، معنا ندارد. بانک باید به یک بنگاه واسطه‌ای تبدیل شود. اگر کسی می‌خواهد کارخانه‌ای بسازد، به بانک بگوید شما اطلاعیه بدهید که هرکس می‌خواهد مشارکت کند، بیاید. بعد مشخص باشد که چه کسانی و چقدر مشارکت می‌کنند. آن‌ها بروند با آن فعال اقتصادی بنشینند و بانک هم آن وسط، مانند بنگاه معاملات ملکی، برگه‌ای را امضا کند که معلوم شود پولی که این فرد در بانک گذاشته برای این فعالیت اقتصادی مشخص است و دو طرف در سود و زیان شریک‌اند. اگر در سود و زیان واقعی شریک باشند، آن پایۀ تورم از بین می‌رود. ممکن است یک فعالیت 30 درصد سود بدهد و یک فعالیت 5 درصد. البته نهادهای دیگری هم باید باشند که فعالان و فعالیت¬های اقتصادی را ارزیابی و بیمه کنند. این‌ نهادها خودبه‌خود به‌وجود می‌آیند.
بانک‌ها مجرای سلطۀ جهانی هستند
ابرسرمایه‌داری به نام «بانک» باید کنار برود. بخش مهمی از سلطۀ جهانی متکی به همین بانک‌های جهانی است. آمریکا 28 هزار میلیارد دلار ، غیر از آن پولی که بانک‌هایش روی سپرده‌ها وام می‌دهند پول تولید کرده، یعنی چاپ و اعتباربخشی کرده‌است. 28 هزار میلیارد دلار  را بر 7 میلیارد  جمعیت جهان تقسیم کنید. چقدر می‌شود؟ به هر نفر 4 هزار دلار می‌رسد. یعنی از جیب هر نفر در دنیا، 4 هزار دلار برداشته‌اند. اگر می‌خواستند آن را بین مردم آمریکا (که 330 میلیون نفر هستند) توزیع کنند، به هریک در حدود 85 هزار دلار می‌رسید که این کار را هم نکردند. یعنی فقط در جیب عده‌ای خاص رفته‌است و گروهی از ابرسرمایه‌داران درست شده‌اند. کشورهایی در دنیا با پول بقیۀ مردم دنیا، از کانال بانک، پیشرفته و توسعه‌یافته شده‌اند.
وضع کنونی بانک‌ها ریسک فعالیت اقتصادی را افزایش داده‌است
متأسفانه در کشورهایی مثل کشور ما، هیچ فعال اقتصادی پولی وارد چرخۀ اقتصاد نمی‌کند. بنابراین، ریسک فعالیت اقتصادی افزایش یافته‌است.‌ همه پول را از بانک‌ها می‌گیرند. این اقتصاد چگونه می‌تواند دوام بیاورد؟ با این سیستم چگونه می‌توانیم فاصلۀ طبقاتی را برداریم؟ چگونه می‌توانیم حقوق انسان‌ها را تأمین کنیم؟ چگونه می‌توانیم فقر را ریشه‌کن کنیم؟ هرچه جلوتر برویم، فقر توسعه پیدا می‌کند. اگر کسی بگوید که با این مسیر فقر کاهش پیدا می‌کند، یا اطلاع ندارد یا خلاف واقعیت را به مردم می‌گوید. خود آمریکا بیش از 12 هزار میلیارد دلار بدهی خارجی دارد. برای مقایسه‌ می‌گویم. کل بدهی خارجی ایران کمتر از 20 میلیارد دلار است. خب، آن 12 هزار میلیاردی که به ژاپن داده‌اند را به ما هم بدهند، ببینید ایران چگونه می‌شود.
پول‌های ما در بانک‌های جهانی‌اند، ولی به بهانه‌های مختلف به ما وام نمی‌دهند. قوانین را هم خودشان نوشته‌اند. برای هرکسی بهانه‌ای می‌آورند، مثل مشکل حقوق بشر، ساخت بمب و مواردی از این قبیل. پول‌ها فقط بین شبکۀ سرمایه‌داری جهانی توزیع می‌شود. کشورهایی که در آن حلقه هستند وام‌های درشت گرفته‌اند و دائماً هم تمدید می‌کنند، اما اگر ما 20 میلیارد دلار گرفته باشیم، سروقت به‌سراغمان می‌آیند. حتی کل وامی که از پول خود در بانک و صندوق جهانی گرفته‌ایم یک‌سوم پولی نیست که خودمان به‌عنوان سهام‌دار گذاشته‌ایم. اما انگلیس و فرانسه و بسیاری از کشورهای سرمایه‌داری جهان وام‌های بزرگ می‌گیرند و با همان پول، کارخانه می‌سازند و مسائل¬شان را حل می‌کنند و بعد آنها کشورهای پیشرفته می¬شوند و ما کشوری درجه‌دو می‌شویم. خودشان برای خودشان اختیاراتی تعریف می‌کنند و بر ما مسلط هستند. با پول چه‌کسی؟ با پول امثال ما و پولی که از جیب همه برداشته‌اند. در کشور ما هم همین‌طور است.
اصلاح پول و بانک باعث رشد اقتصادی مردم می‌شود
باید پول واقعی شود و بانک به یک بنگاه تبدیل شود. الآن بنگاه‌ها در کشور ما دارند خیلی خوب کار می‌کنند. خریدار و فروشنده می‌آیند و بنگاه هم واسطه است. یکی معرفی می‌کند، یکی تضمین می‌کند و یکی هم بیمه می‌کند. مردمی که باهم مشارکت کنند ازنظر اقتصادی رشد می‌کنند، چون باید نظارت کنند. بانک نظارت را در دست خودش گرفته‌ و مردم را کنار زده‌است. بسیاری از مفاسدی که به‌وجود می‌آید به این دلیل است که مردم در جریان امور دخالت داده نمی‌شوند. اگر مردم خودشان بالای سر پول خودشان باشند، فسادی اتفاق نمی‌افتد. اما عده‌ای پول را می‌گیرند و برنمی‌گردانند. این معوقات بانکی و پول‌هایی که خیلی‌ها گرفتند و بردند برای این است که در شرایط کنونی، به‌اجبار، مردم پای کار نیستند.
ضدانسانی بودن نظام پولی و بانکی کنونی
هر طرح و نظام بانکی و پول و قانونی که توده‌های مردم را از فعالیت اقتصادی، فرهنگی، سیاسی، و تصمیم‌گیری اقتصادی کنار بزند، ضدانسانی است و موجب تخریب جامعه می‌شود. این قانون را باید برداریم و این کار شدنی است.
دشواری اصلاح نظام بانکی
اصلاح نظام بانکی کار سختی است. یعنی این‌گونه نیست که دستورالعملی صادر شود و تمام. رفتن به‌سمت اصلاح نظام بانکی یعنی رفتن به‌سمت مقابله با سلطۀ جهانی. نظام سلطه از آن حمایت می‌کند و به این سادگی اجازه نمی‌دهد، ولی شدنی است. عدۀ زیادی از دلسوزان دنیا، بسیاری از دولت‌های دنیا، بسیاری از شخصیت‌های عدالت‌خواهِ دارای تفکر انسانی در دنیا، این موضوع را متوجه شده‌اند. یادم می‌آید که وقتی من از موضع سیاسی برای اولین بار چاپ دلار را در شبکه‌های جهانی مطرح کردم، خیلی به من حمله کردند. نمی‌گفتند او دارد از یک دزدی بزرگ پرده برمی‌دارد، بلکه می‌گفتند او خشن و خشونت‌طلب و جنگ‌طلب است. همیشه همین‌طور است. نمی‌گویند او آمده‌است تا جلوی دزدی را بگیرد. اگر بخواهید ریشۀ فسادها را اصلاح کنید، نمی‌گویند دارد ریشۀ فساد را اصلاح می‌کند، بلکه حرف‌های دیگری می‌زنند. سخت است، ولی شدنی است و الآن دولت‌های زیادی آمادۀ همکاری هستند. وقتی ما گفتیم آمریکا دارد دلار تولید می‌کند و با همین دلار بر دنیا حاکم است و ما باید دلار را از مبادلات بیرون ببریم، اوایل پذیرش این موضوع برای آن‌ها سخت بود، ولی الآن در تمام مجامع‌ اقتصادی همین حرف‌ها را می‌زنند و ان‌شاءالله به‌زودی عملیاتی خواهد شد.
امیدواریم بتوانیم در کشور خودمان الگویی ایجاد کنیم. به‌نظر من، شدنی است. راه‌های آن طراحی شده‌است. بانک به این معنا و با ماهیت کنونی‌اش جواب نمی‌دهد. بانک باید بنگاهی واسطه‌ای باشد که بتواند پول مردم را نگه دارد، منتقل کند، حواله کند، کارهای مردم را انجام بدهد و بین مردمی که پول دارند و کسانی که می‌خواهند فعالیت اقتصادی کنند، واسطه شود و فضای کسب‌وکار را تسهیل بکند.
رمزارز، پول‌ فردا
اخیراً پول‌ جدیدی به نام «رمزارز » وارد میدان شده‌است که ابعاد خودش را دارد و باید به‌طور جدی دربارۀ آن بحث کرد. این پول مزایا و معایبی دارد و باید قاعده‌مند شود و در دنیا رسمیت پیدا بکند.  
چگونگی استفاده از ثروت طبیعی، ریشۀ سوءاستفادۀ بانک‌ها در عرصۀ اقتصاد
سؤالی جدی در اینجا مطرح است و آن این‌که «کدام خلأ باعث شد بانک‌ها این‌قدر فرصت نقش‌آفرینی در عرصۀ اقتصاد را پیدا کنند؟» به‌نظر من، یکی از علت‌های اصلی این وضعیت و پایداری مشکلات، چگونگی استفاده از ثروت طبیعی و احتکار ثروت طبیعی است. ثروت طبیعی بی‌پایان است، ولی وقتی احتکار می‌شود، درواقع از دسترس مردم دور می‌شود و اقتصاد به‌سمت استفاده از خلق پول و پول‌های اعتباری پیش می‌رود.
ما در چند جلسۀ گذشته، نگاهی ریشه‌ای به مشکلات پایدار در ایران داشتیم. البته وارد مسائل کشورهای جهان نشدیم و مثال نزدیم. عمدتاً مطالعه و بحث موردی ما دربارۀ ایران است و دلایلی مانند چرخش مدیران و شکل‌گیری حلقۀ بستۀ مدیران، چگونگی استفاده از منابع طبیعی و وضع کنونی پول و بانک را بیان کردیم.






فصل سوم : هویت، فرهنگ و توسعه دانش از منظر مدیریت کلان

درس¬گفتار دوزادهم- تاثیر دولت بر هویت (1) 
چکیدۀ درس‌گفتار 
	هویت یعنی گذشتۀ تاریخی به‌اضافۀ توانمندی‌ها و داشته‌های امروز یک ملت یا یک جمع.
	 در طول تاریخ، ما تنها ملتی هستیم که در برابر کوران حوادث مضمحل نشده‌ایم.
	ویژگی‌های ملت ایران ملتی است موحد، تکامل‌جو، علم‌طلب، حق‌جو، آزادی‌خواه، عدالت‌طلب و صلح‌طلب.
	داشته‌های امروز ملت ایران عبارت‌اند از توانایی‌های علمی، توانایی‌های صنعتی، ادبیات، هنر، اندیشه‌های والا و فرهنگ متعالی.
	امروز میراث یک تاریخ در اختیار ماست.
	نوروز تنها جشن ملی یک کشور است که ثبت جهانی شده‌ و به‌عنوان جشن جهانی پذیرفته شده‌است.
	به‌نظر من، کسانی که معتقدند ایرانیان را با شمشیر و زور به اسلام دعوت کرده‌اند دروغگویان بزرگ تاریخ‌اند.
	عده‌ای که اصرار دارند بخشی از تاریخ ما را پاک کنند، عبارت‌اند از:
	رقبای تاریخی ملت ایران؛
	صاحب‌منصبان غیرایرانی در ایران.
	امروز هویت ما دستخوش آسیب شده‌است و ما نمی‌توانیم راهبرد روشنی را برای ادارۀ کشور، در تعامل با جهان، اتخاذ کنیم.
	ایرانی‌ها هیچ‌گاه ناسیونالیست نبوده‌اند، به‌ این معنا که هویت ملی خود را در برابر سایر ملت‌ها قرار بدهند.
	آثار یک دولت گسترده ـ با اختیارات نامحدود ـ و کنار زدن مردم بر هویت و کارآمدی و رشد مردم، بسیار گسترده و تخریبی است. 
متن درس‌گفتار
طرح مسأله تاثیر هویت با دولت
آیا این نظام تصمیم‌گیری و شیوۀ اداره کشور بر هویت جمعی تأثیر دارد؟ تأثیر آن چگونه است؟
هویت، استقلال هویتی و شکل‌گیری جامعه با هویت‌ها
اول به خود هویت برگردیم. هویت یعنی گذشتۀ تاریخی به‌اضافۀ توانمندی‌های امروز. این‌ها روی‌هم هویت یک ملت را تشکیل می‌دهند. آیا ما نیازمند هویت مستقل هستیم؟ حتماً هستیم، هم فردی و هم اجتماعی. اصلاً اگر تفاوت هویت‌ها نباشد، تعامل شکل نمی‌گیرد و اجتماع درست نمی‌شود. اجتماع براساس تبادل و مبتنی بر تفاوت‌ها شکل می‌گیرد. تفاوت‌ها به این علت وجود دارند که انسان به کمال نیاز دارد، به تکمیل و کنار هم نشستن نیاز دارد. یکی کفاش خوبی است، یکی نقاش خوبی است و یکی هم کشاورز خوبی است. باهم تفاوت داریم و با این تفاوت‌ها نیاز همدیگر را تأمین می‌کنیم و کنار هم قرار می‌گیریم. نیاز به کمال با تفاوت‌ها تأمین می‌شود و تازه شناخت پیدا می‌شود و می‌توانیم همدیگر را بشناسیم. اگر یکدیگر را نشناسیم، تکامل و تعاملی اتفاق نمی‌افتد.
هویت ایرانی
ما هویتی به نام «هویت ایرانی» داریم. چند هزار سال سابقه، به‌اضافۀ توانمندی‌ها و ظرفیت‌های امروز، هویت امروز ما را تشکیل می‌دهد. هویت ما مجموعۀ ادبیات، شعر، هنر، ویژگی‌های اخلاقی و رفتاری، تجربۀ شکست‌ها و پیروزی‌های ماست.
هویت‌زدایی و خطر بزرگ آن
بعضی‌ها می‌خواهند خیلی صریح هویت‌زدایی کنند. گذشتۀ تاریخی مثل حافظۀ انسان است، حافظۀ درازمدت و حافظۀ اصلی. اگر حافظه یک نفر را از او بگیریم، دیگر وجود او معنا ندارد. به کسی که سرش آسیب دیده و حافظه‌اش پاک‌شده‌است نمی‌گوییم تو کیستی، می‌خواهی به کجا بروی، خانه‌ات کجاست، شغلت چیست، یا می‌خواهی چه‌کار کنی، چون نمی‌داند. بی‌هویتی سرگشتگی درست می‌کند. درواقع، آینده ادامه‌دهندۀ گذشته است. بعضی‌ها می‌خواهند آن را برش بزنند.
ویژگی¬های هویت ایرانی
هویت ایرانی ویژگی¬هایی دارد که هم زمینه ماموریت¬های بزرگ جهانی را برای ایرانی¬ها فراهم می¬کند و هم از آن سو موجب شده است که مورد حسادت مستکبرین و سلطه¬جویان که خود را رقبای تاریخی ایرانیان می¬دانند قرار بگیرند.   
ویژگی اول: فرهنگ جهانی ایرانیان
اول این‌که می‌گویند فرهنگ ایرانی‌ها جهانی است. واقعاً فرهنگ و فهم ایرانی‌ها از دین، از ارزش‌های انسانی و از انسان، جهانی است. به هرکجای دنیا بروید و آداب، سنن، رسوم و ادبیات ایرانی را عرضه کنید، استقبال گسترده‌ای می‌شود. به این سه بیت سعدی توجه کنید:
بنی‌آدم اعضای یک پیکرند	که در آفرینش ز یک گوهرند
چو عضوی به درد آورد روزگار	دگر عضوها را نماند قرار
تو کز محنت دیگران بی‌غمی	نشاید که نامت نهند آدمی
 این را بر بالای سازمان ملل نصب کرده‌اند، چون حرفی جهانی است. کل آثار سعدی و حافظ جهانی‌اند. آثار خیام و تمام بزرگان ادب این سرزمین جهانی‌اند. سنت‌های ایرانی، حتی محتوای سنت‌های خرده‌فرهنگ‌های اقوام ایران، همه انسانیت است و جهانی است. ایرانی‌هایی که به نقاط مختلف دنیا رفته‌اند، از هر قومی که هستند، سنتشان را حفظ کرده‌اند، زیرا این فرهنگ جهانی است. اگر کسی بخواهد دنیا را اداره کند، نیازمند فرهنگ جهانی است.
ویژگی دوم: فهم زیبای ایرانی از دین
فهم ما از دین بسیار زیباست. دین تحمیلی نیست، انتخاب آزاد انسان‌ها برای کمال و عزت خویش است. دین برای انتخاب آزاد انسان‌ها و تأمین آزادی آن‌هاست، احترام و صلح و دوستی برای همه است، دین می‌گوید هرچیزی را برای خودت می‌خواهی برای دیگران هم بخواه. این آموزه جهانی است.

ویژگی سوم: سابقۀ مدیریت جهانی
دوم این‌که ایرانی‌ها تنها ملتی در جهان هستند که سابقۀ مدیریت جهانی دارند. آن‌ها این را می‌فهمند و می‌گویند ایرانی‌ها توان و ظرفیتش را دارند و در گذشته ۱۵۰۰ سال دنیا را اداره کرده‌اند، آن‌هم با آن شکل انسانی، نه با ضرب سازمان‌های امنیتی و پول و بانک و تحمیل و تبلیغات دروغ و سرکوب و پایگاه‌های نظامی و بمب اتم، بلکه با روابط انسانی. این را می‌فهمند و نمی‌خواهند ما هویت داشته باشیم.

دشمنان هویت ایرانی
1. رقبای تاریخی ایران
ازجملۀ دشمنان هویت ایرانی، رقیبان تاریخی ما هستند که امروز متأسفانه مستکبران دنیا هستند. آن‌ها در عرصه مدیریت جهانی تنها آلترناتیو خودشان را ایران می‌دانند، چون می‌گویند ایرانی‌ها آن دو ویژگی بالا را دارند.
فرهنگ آمریکایی مبتنی بر تحمیل و سلطه است
یادمان می‌آید که آقای اوباما گفت : «تنها فرهنگی که ما در دنیا به‌رسمیت می‌شناسیم فرهنگ آمریکایی است. یا ملت‌ها باید خودشان بپذیرند، یا اگر نپذیرفتند، به آن‌ها می‌قبولانیم» . چرا؟ چون می‌خواهند سلطه داشته باشند. آن‌ها نگاه می‌کنند می‌بینند ایرانی‌ها فرهنگی دارند که اگر عرضه شود، پذیرفته می‌شود.
۲. بنی‌عباس، گروه دوم دشمنان هویت ایرانی
گروه دوم هم بنی‌عباس بودند. بنی‌عباس ایران را گرفته و بر آن مسلط بودند، اما ازنظر فرهنگ و تمدن، به پای ایرانی‌ها نمی‌رسیدند. می‌خواستند گذشته را پاک‌ کنند. بنابراین، دویست سال در ایران تاریخ‌سوزی شده‌است. بارها در ایران کتاب‌ها را سوزانده‌اند. روشن است. حتی برخی از مشاوران مغول غربی‌ بودند. این‌ سنخ دشمنان می‌خواهند از ایران هویت‌زدایی کنند.
هویت تاریخی تکیه‌گاه حرکت روبه‌آیندۀ جامعه است، نه معارض آن
من نمی‌دانم بعضی‌ها چرا در داخل می‌خواهند هویت‌زدایی کنند. منظور ما از هویت تاریخی این نیست که برگردیم مثلاً در سه هزار سال پیش زندگی کنیم. این حرف خنده‌دار است. ما رو به آینده می‌رویم. ما همان ایرانی‌ها هستیم، اما در یک مرتبه بالاتر و کمال‌یافته‌تر. بچۀ کلاس‌اولی در درس ریاضیات می‌خواند 2 به‌علاوۀ 2 می‌شود 4، اما همین بچه وقتی یک جوان رشید دانشگاهی شد، ریاضیات عالی می‌خواند. همان جوان است. وقتی ما می‌گوییم گذشتۀ تاریخی، منظور این نیست که برویم در گذشتۀ تاریخی زندگی کنیم. این جزء حافظۀ تاریخی ماست، هویت ماست. ما به این تکیه می‌دهیم و یک پله بالاتر می‌رویم. فرض کنید کسی را بیاورند و تمام ریاضیاتی را که از دبستان تا دورۀ اول دانشگاه خوانده‌است از ذهنش پاک کنند، بعد ببرند فوق‌لیسانس و بگویند بنشین ریاضیات دانشگاه بخوان. نمی‌تواند بخواند. معنا ندارد. موضوعیت ندارد.
مکتب ایرانی خوانشی انسانی از دین است
حافظۀ تاریخی و گذشته هم همین‌گونه است. ما ایرانی هستیم. امروز فهم ما از دین با دیگران متفاوت است. این مکتب ایران است. حالا بعضی‌ها به این حساس هستند و بعضی‌ها هم این کلمه را متوجه نمی‌شوند. در رقابت‌های سیاسی سطح‌پایین، همۀ مفاهیم را تخریب می‌کنند و حتی نمی‌فهمند که کجا را خراب کرده‌اند. آیا فهم ایران از اسلام با فهم دیگران متفاوت نیست؟ آن را چه می‌نامید؟ «مکتب ایرانی» یعنی مکتبی که سابقه‌ای تاریخی از انسانیت و تعالی دارد و بعد هم اسلام را پذیرفته و جهشی ایجاد کرده‌است. بیشترین توسعۀ ادبیات دینی هم توسط همین ایرانی‌ها اتفاق افتاده و منجر  به شکل گیری مکتب ایرانی شده‌است. چه اشکالی دارد؟ یعنی فهم ملت ایران. البته این در مقابل فهم دیگران نیست.
هویت متمایز ایرانی برای معارضه با سایر هویت‌ها نیست، بلکه برای تعامل و شناخت است
تعریف هویت به‌معنای تقابل با دیگران نیست. وقتی تاریخ را ذکر می‌کنیم، نمی‌خواهیم برویم جنگ درست کنیم، بلکه می‌خواهیم بفهمیم چطور باید عرصه را مدیریت کنیم. وقتی به‌طور تاریخی به‌دنبال صلح جهانی هستیم، به‌دنبال عدالت جهانی می‌گردیم. باید صحنۀ جهان را بشناسیم، تاریخ را بشناسیم. حالا با چه روش و تدبیری این آرمان‌ها را جلو ببریم؟ هیچ‌وقت ایرانی‌ها هویت خودشان را در مقابل بقیه تعریف نکرده‌اند، بلکه با کمک دیگران تعریف کرده‌اند. ایرانی‌ها این هویت را برای هم‌بستگی تعریف کرده‌اند، نه برای جنگ. ایرانی‌ها هیچ‌وقت نژادپرست نبوده‌اند. در طول تاریخ پرافتخار ایرانی‌ها، شما حتی یک صحنه از نژادپرستی نمی‌بینید. اصلاً ایران گلستانی از اقوام گوناگون است، در اینجا نژاد مطرح نیست، بحث فرهنگ و یک فرهنگِ کاملاً انسانی است. فرهنگْ قبیله‌ای، طایفه‌ای، نژادی و حتی جغرافیایی نیست، یک هویت انسانی است و خود را به همۀ انسان‌ها معرفی می‌کند.
هویت ایرانی پیشران حرکت جهان به‌سمت ارزش‌های انسانی است
هویت ایرانی درواقع یکی از موتورهای حرکت و پیشران جامعۀ بشری به‌سمت برقراری ارزش‌های انسانی در جهان است، چون فهم ما ایرانی‌ها از دین و اسلام، متفاوت است. مسیحی‌های ما هم همین‌طور هستند. فهم آن‌ها هم فهم دیگری است. فهم یهودی‌های ما هم متفاوت است. فهم زرتشتی‌های ما هم متفاوت است. به‌خاطر آن بسترِ تاریخیِ فهم و ایرانی بودن ماست. من نمی‌خواهم در اینجا بحث بهتر و بدتر را مطرح کنم. ما با این هویت و فرهنگمان با دنیا تعامل می‌کنیم.
عِرق ملی ایرانی‌ها در برابر ظلم و تجاوز
البته به شما بگویم ما یک عِرق ملی هم داریم، عرق ملی در برابر انسان‌شکنی‌ها، حق‌کشی‌ها، بی‌عدالتی‌ها، ظلم‌ها، تجاوزها، و اشغال¬گری‌هایی که در طول تاریخ در ایران اتفاق افتاده‌اند. ایرانی‌ها خیلی عِرق دارند که جلوی اشغال¬گری، حق‌کشی، تجاوز به سرزمینشان و نابود کردن حقوقشان بایستند. این خیلی خوب است. در خدمت جامعۀ جهانی و ارزش‌های انسانی است.
ضرورت تعریف انسان تراز ایران
من قبلاً در نامه‌هایم به مقامات کشور، گفتم که ما باید انسان تراز ایران در این مقطع را تعریف کنیم. نمی‌شود وسط تاریخمان را برش بزنیم و کنار بیندازیم و ندانیم امروز چه‌کسی هستیم و به کجا می‌خواهیم برویم.
تقابل دوگانۀ اسلام و ایران، تقابلی شیطانی
اصلاً مگر آرمان‌خواهی بدون تکیه بر هویت تاریخی معنا دارد؟ عزیمت‌گاه ما به‌سمت کدام آرمان‌های تاریخی است؟ از کجا می‌خواهیم حرکت¬¬مان را آغاز کنیم؟ بعضی‌ها ایران را مقابل اسلام و اسلام را مقابل ایران قرار می‌دهند. این کار شیطان و کار همان دشمنان بشریت است که نمی‌خواهند ملتی جلو بیفتد و پرچم‌دار حرکت به‌سمت ارزش‌های انسانی باشد و مدیریت را به نفع همۀ ملت‌ها تغییر بدهد و می‌دانند ظرفیتش در ایران هست. پس آنجا را باید بزنند. حتی بین امور انسانی و دینی تفاوت می‌گذارند. مگر می‌شود امور انسانی غیردینی باشند و امور دینی غیرانسانی؟ مگر می‌شود امور انسانی در دین نباشند؟ آن‌ها می‌گویند آن چیزی دینی است که امور انسانی در آن نباشد. این‌ها همه تحرکات شیطانی است.
دو خطای راهبردی
1.	انحصار و توقف در ایران باستان ارتجاعی است
عده‌ای می‌گویند فقط ایران باستان. از این‌ها باید سؤال کرد که آیا می‌خواهیم برگردیم مثل سه هزار سال پیش زندگی کنیم. آیا واقعاً باید به آنجا برگردیم ؟ این ارتجاع خیلی بد است. بله، ما وقتی به آنجا نگاه می‌کنیم و ارزش‌های متعالی و انسانی‌ای را که به ما به‌ارث رسیده‌اند می‌بینیم و در آن‌ها مستحکم می‌شویم و اشتباهات را می‌بینیم، عبرت می‌گیریم که تکرار نکنیم. نه این‌که بخواهیم به سبک گذشته برگردیم و به آن روش زندگی کنیم. آیا واقعاً این‌ها می‌خواهند به گذشته برگردند؟ خنده‌دار است.
2.	گسست تاریخی و محو ایران باستان، ریشه‌زدایی است
آن‌هایی هم که می‌گویند ما می‌خواهیم اسلامی باشیم و گذشته را رها کنیم می‌خواهند هویت را قیچی کنند. در این صورت، ما یک ملت بی‌ریشه خواهیم بود که هر بادی آمد می‌تواند ما را ببرد، مثل وضعیت فرهنگی‌ای که به‌خاطر همین رفتار درست شده‌است. جوان امروز باید بداند کجای تاریخ ایستاده‌است. او تا نداند کجا ایستاده‌است، نمی‌تواند راه آینده را پیدا کند. اصلاً راه آینده‌ای را نمی‌تواند تعریف کند. توقفی نیست. یک مسیر حرکت است. وقتی ما ندانیم کجای مسیر ایستاده‌ایم، ادامۀ مسیر چه معنایی دارد؟
موحد بودن و عدالت‌خواه بودن ایرانیان آن‌ها را به اسلام رسانید
 این‌ها را مقابل هم قرار می‌دهند در حالی¬که ما ملت ایران همیشه موحد بوده‌ایم، همیشه عدالت‌خواه بوده‌ایم، همیشه آزادی‌خواه بوده‌ایم، همیشه به‌دنبال صلح جهانی و دوستی بوده‌ایم و تمام سنت‌هایمان سرشار از دوستی و انسانیت و تعامل و اجتماع و برادری است و همۀ این‌ها را در اسلام و بخشی را هم در ادیان دیگر دیده‌ایم و دنبال کرده‌ایم. کجای این اشکال دارد؟
دولت و هویت 
دولت بزرگ، چالشی برای هویت ملی
وقتی دولت خیلی بزرگ می‌شود و همۀ کارها را می‌خواهد خودش انجام دهد و مردم را کنار می‌زند، مردم برای زندگی کردن باید در چارچوب قواعدی که آن دولت بزرگ تعیین می‌کند حرکت کنند. آن دولت بزرگ قادر به تأمین هویت ایرانی نیست، قادر به تأمین ارزش‌های دینی مردم نیست. درنتیجه، هویت ملی آسیب می‌بیند. حالا خیلی‌ها می‌گویند ما دچار بحران هویت شده‌ایم یا نسل‌های جدید ما دچار بحران هویت شده‌اند و نمی‌دانند کیستند.
«دولت» جایگزین اندیشه در کشور شده‌است
وقتی دولتی پیدا می‌شود، جای اندیشه را می‌گیرد. الآن در کشور ما حوزۀ اندیشه کجاست؟ همه‌چیز را حکومت تعریف می‌کند. هرچیزی که حکومت تعریف کرد می‌شود اندیشه، درحالی‌که اندیشه باید صد سال جلوتر از حکومت حرکت کند، نه پشت‌سر حکومت. اندیشه توجیه‌گر حکومت نیست، بلکه راهنمای حکومت است. حکومت آن‌قدر بزرگ شده‌است که می‌گوید من به تو می‌گویم چطور فکر کنی، چطور نتیجه‌گیری کنی، به چه‌چیزی فکر کنی، چون خیلی وسیع شده‌است.
اثر پیش‌بینی‌پذیر بزرگ شدن دولت در هویت‌زدایی از ایران در آینده
اگر کمی بگذرد، ممکن است دربارۀ شام خوردن ما هم تصمیم بگیرند، هرچند الآن هم همین اتفاق افتاده‌است. با این نحوۀ واردات و کنترل‌ مواد غذایی، این اتفاق افتاده‌است. بالاخره معلوم می‌کنند چه روغنی را باید مصرف کنیم، چه کره‌ای را باید مصرف کنیم، غذایمان چه‌چیزی باشد، لباسمان چگونه باشد، چون دولت اجازه می‌دهد که فلان نوع پارچه‌ تولید شود. تمام این لباس‌های ایرانی ـ که طبی و طبیعی بود و با طبیعت سازگاری داشت و در خود محیط تولید می‌شد و بسیار زیبا بود ـ همه از بین رفتند. عده‌ای می‌آیند تلاش کنند این‌ها را حفظ کنند، اما می‌بینند هزینه‌ها خیلی افزایش یافته‌اند. درست می‌گویند، چون حکومت می‌خواهد همۀ امور را در دست بگیرد و نتیجۀ این کار، جز بی‌هویتی، چیز دیگری نیست.
جامعه مردمی و هویت
بروز و جلوه‌گر شدن هویت درصورت حاکم شدن مردم
تجلی هویت زمانی است که مردم تصمیم می‌گیرند. وقتی مردم بتوانند تصمیم بگیرند، معماری معنا پیدا می‌کند، زیبایی معنا پیدا می‌کند. وگرنه اگر به حکومت باشد، به دست همه یک شاخه‌گل یک‌رنگ می‌دهد، مثل این‌که همه باید پراید و پژو سوار شوند. تازه اگر بخواهی جور دیگر زندگی کنی، مذموم می‌شوی. وقتی دولت خیلی بزرگ می‌شود، نظام ارزشی در آن گم می‌شود و دولت تعیین می‌کند که چه‌چیزی خوب است و چه‌چیزی بد است. هرچیزی که حکومت درست تشخیص داد خوب است، حتی اگر متناقض باشد.
نقش تخریبی دولت گسترده در هویت
آثار یک دولت گسترده ـ با اختیارات نامحدود ـ بر هویت و کنار زدن مردم و کارآمدی و رشد آن‌ها بسیار گسترده و مخرب است. این دولت بزرگ که می‌خواهد رفتار مردم را کنترل کند آیا قادر خواهد بود فرهنگ ما را حفظ کند؟ فرهنگ را چگونه می‌شود حفظ کرد؟ اصلاً نقش حکومت در فرهنگ چیست؟ آیا باید نقشی ایفا کند؟ این نقش در کدام سطح است؟ در کنترل خیابانی است؟ در کنترل جزءبه‌جزء است یا در سطح دیگری باید این نقش تعریف شود؟
















درس¬گفتار سیزدهم- تاثیر دولت بر هویت (2) 
ادامه متن درس¬گفتار
آثار هویت، دچار چالش
گفتیم که هویت یعنی گذشتۀ تاریخی به‌اضافۀ توانمندی‌ها و داشته‌های امروز یک ملت یا یک جمع. وقتی هویت دچار خدشه می‌شود، انسان‌ دچار سرگشتگی می‌شود. نمی‌داند به کجا باید برود، چه تصمیمی بگیرد، چگونه بیندیشد، خودش را در محیط اجتماعی و بین‌المللی چگونه تعریف کند، چگونه تصمیم بگیرد و چگونه عمل کند. گذشتۀ تاریخی مثل حافظۀ دائمی یک انسان است. اگر فردی حافظۀ خود را از دست بدهد، چه اتفاقی برایش می‌افتد؟ سرگشتگی کامل. اسمش را می‌پرسید، نمی‌داند. نمی‌داند فرزند کیست، نمی‌داند چه می‌خواهد، نمی‌داند می‌خواهد چه ‌کاری انجام دهد و به کجا برود. گذشتۀ تاریخی بسیار مهم است. گذشتۀ تاریخی عقبۀ یک انسان و یک ملت، نقطۀ اتکا برای حرکت در آینده و همین‌طور تکیه‌گاه توانمندی‌ها و داشته‌های امروز است. اگر یک فرد یا ملت از توانمندی‌ها و داشته‌های امروز خودش غافل یا بی‌اطلاع باشد، چگونه می‌خواهد تصمیم بگیرد؟ چگونه می‌خواهد بیندیشد؟ چگونه می‌خواهد تجزیه‌و‌تحلیل کند؟ چطور می‌خواهد حرکت کند؟ چطور می‌خواهد روابط خود را با دیگران تنظیم کند؟ لذا هویت بحث بسیار مهمی است.
استحکام هویت ملی ایرانی
من می‌خواهم اشاره‌ای کنم به گذشتۀ ملت ایران و همین‌طور به داشته‌ها و توانمندی‌های امروز ملت ایران. ما تنها ملتی هستیم در طول تاریخ که در برابر کوران حوادث مضمحل نشده‌ایم. یعنی اگر شما به هویت ملت ایران برشی بزنید، امروز، پنجاه سال قبل، پانصد سال قبل، دو هزار سال قبل، می‌بینید ملت ایران همان ملت ایران است. البته یک سیر تکاملی را طی کرده‌است. مثل فردی که شما در بچگی او را می‌بینید، می‌گویید این حسین‌آقاست. اگر در پانزده‌سالگی ببینید، همان است. در پنجاه‌سالگی هم ببینید، همان است. اما طبیعتاً یک انسان پنجاه‌ساله خیلی کامل‌تر، فرهیخته‌تر، توانمندتر و شکوفاتر از یک کودک پنج‌ساله است.
خصیصه‌های هویت ملی ایرانی
ویژگی‌های ملت ایران در طول تاریخ چه چیزهایی بوده‌اند؟ مردم ایران از ابتدا موحد بوده‌اند. یعنی شما هیچ‌گاه اثری از شرک در تاریخ ملت ایران، در فرهنگ ملت ایران، پیدا نمی‌کنید. این مردم به‌شدت تکامل‌جو بوده‌اند، یعنی همیشه بالاترین‌ها را می‌خواسته‌اند. آن‌ها همیشه به‌شدت به‌دنبال علم بوده‌اند. سابقۀ علمی و میراث علمی ملت ایران خزانۀ بسیار گران‌بهایی برای خود ملت ایران و نیز برای جامعۀ بشری است. مردم از نان و زندگی خود می‌زدند که فرزندانشان عالم باشند. دانشمندان همیشه در نزد ملت ایران از جایگاه بسیار والایی برخوردار بوده‌اند. ملت ایران همیشه حق‌جو بوده‌اند. یعنی حق را از هر ناحیه‌ای می‌دیده‌اند، می‌پذیرفته‌اند. در تاریخ به‌صراحت می‌بینیم که جمعی از مردم ایران به استقبال ولادت حضرت عیسی مسیح (ع) رفتند، به استقبال ولادت پیامبر خاتم (ص) رفتند. مردم ایران در کشف حقیقت فداکاری‌ها کرده‌اند. یعنی آن مقدار که ملت ایران برای فهم حقیقت مجادله کرده، بحث کرده، پیگیری کرده، عمر خودش را صرف کرده شاید کمتر ملتی این کار را کرده‌است. 
ملت ایران در طول تاریخ یک ملت آزادی‌خواه بوده‌است. نهضت‌های بزرگ آزادی‌خواهی در طول تاریخ، به‌ویژه در سده‌های اخیر، قله‌های افتخار جامعۀ ایرانی و جامعۀ بشری هستند. ملت ایران همیشه عدالت‌خواه بوده‌است. آن‌قدر که انوشیروان که یک حاکم قدرتمند بلامنازع در سرزمین گستردۀ ساسانی بوده در برابر این مطالبۀ سنگین مردم عدالت‌طلبی را پیشه می‌کند و لقب عادل را به خودش اختصاص می‌دهد و رفتاری را از خودش بروز می‌دهد که نشان‌دهندۀ پاسخ به مطالبۀ مردم است. ملت ایران همیشه صلح‌طلب بوده‌است. در طول تاریخ نمی‌بینید که مردم ایران خواسته باشند به‌ جایی تجاوز کنند، جنگی را آغاز کنند، حقی را از دیگران ضایع کنند یا بخواهند به سایر ملت‌ها ظلم کنند. آن حاکمان معدودی هم که در برهه‌هایی خواسته‌اند ظلمی بکنند، در نزد ملت ایران همیشه محکوم و مطرود بوده‌اند و ایرانیان هیچ‌گاه از آن ظلم‌ها به‌عنوان یک خاطرۀ شیرین یاد نمی‌کنند، بلکه آن‌ جنگ‌ها و ظلم‌ها را به‌عنوان نقاط تلخ تاریخ نام‌گذاری می‌کنند. این‌ها ویژگی‌های ملت ایران در طول تاریخ‌اند که به ما به‌ارث رسیده‌اند.
داشته‌های امروز هویت ایرانی
داشته‌های امروز ما بسیار گسترده‌اند. ما امروز توانایی‌های علمی، صنعتی، ادبیات، هنر، اندیشه‌های والا و فرهنگی متعالی‌ در اختیار داریم که میراث تاریخ ماست. در هرکجای دنیا، وقتی اسم ایران می‌آید یا اسم یک ایرانی می‌آید، اولین چیزی که به ذهن شنونده متبادر می‌شود، سلسله ویژگی‌های فرهنگی است. ملت ایران به انسانیت، ارزش‌های انسانی، ویژگی‌های فرهنگی و تمدن‌آفرینی شهره است. مردم دنیا با شنیدن نام ایران، به ‌یاد دانشمندان¬مان می‌افتند، ابن‌سینا، ابوریحان و هزاران دانشمند بزرگ. عده‌ای هم به یاد سنت‌های ما می‌افتند. شما ببینید که سنت‌ها و آداب ایرانی چقدر زیبا هستند! همه‌ انسانی‌اند، همه‌ در خدمت دوستی، صلح، برادری، عدالت، مهربانی و توسعۀ هم‌بستگی‌های اجتماعی‌اند.
استقبال از ثبت جهانی نوروز به‌عنوان جشنی جهانی
ذکر این خاطره شاید جالب باشد که وقتی ما تصمیم گرفتیم نوروز را ثبت جهانی کنیم، با چند تا از کشورهای منطقه رایزنی کردیم، دیدیم استقبال خیلی وسیع است. وقتی در سازمان ملل مطرح شد، توسط همۀ کشورها و ملت‌ها به‌تصویب رسید. نوروز تنها جشن ملی یک کشور است که ثبت جهانی شده‌ و به‌عنوان جشن جهانی پذیرفته شده‌است.
ویژگی جهانی بودن هویت و فرهنگ ایرانی
تمام سنت‌های ما جهانی‌اند. فرهنگ ما ایرانی‌ها جهانی است. به همین سبب، ایرانی‌ها خیلی راحت با دیگر ملت‌ها تعامل می‌کنند. ایرانی‌ها برای زندگی به هرکجای دنیا می‌روند، با هر مذهبی، فرهنگی، سابقۀ اندیشه‌ای، خیلی راحت با محیط ارتباط برقرار می‌کنند و با مردم زندگی می‌کنند. تنش به‌وجود نمی‌آید. ایران گلستانی از گل‌های رنگارنگ است. ما اقوام ،مذاهب، ادیان و زبان¬های گوناگون داریم. در طول تاریخ، پوشش واحدی همۀ این‌ها را به هم گره‌ زده و آن‌هم هویت ایرانی است. همه باهم زندگی کرده‌ایم. اصلاً در ایران هیچ‌گاه جنگ مذهبی نبوده‌است. اگر هم بوده، از بیرون از مرزها تحمیل شده‌است. یعنی یک مهاجم بیرونی آمده‌است در ایران جنایت کرده، کشتار راه انداخته و مسائلی را ایجاد کرده‌است. هیچ‌گاه در ایران جنگ قومیتی و طایفه‌ای نبوده‌است. بااین‌که هر طایفه‌ای آداب و سنن خود را دارد و خرده‌فرهنگ‌ها وجود دارند، همۀ این‌ها در فرهنگ عظیم ایران ادغام شده‌اند و خود را در آن می‌بینند. ایران عنوان و هویتی است که همواره متعالی، قدرتمند و عزیز است و تمام اقوام ایرانیِ پیروانِ مذاهب گوناگون احساس عزت و افتخار می‌کنند. همه هویت قومی و قبیله‌ای و مذهبی خودشان را در خدمت اعتلای هویت ایران قرار داده‌اند.
هویت ایرانی هویتی مستمر از پیش از اسلام تاکنون
هویت ایرانی یک هویت فرهنگی و انسانی است. ما تاریخ درخشانی قبل از دورۀ اسلامی و بعد از آن داریم. ملت ما مسیر رشد و کمال را پیموده‌است. اصلاً شما نمی‌توانید تفکیک قائل شوید و بگویید که قبل از اسلام مردم ایران این ویژگی‌ها را نداشتند و بعداً پیدا کردند. شما یک حرکت پیوسته‌ را مشاهده می‌کنید.
ایرانیان اسلام را با فکر و اندیشه انتخاب کردند، نه با زور و تحمیل
به‌نظر من، کسانی که معتقدند با شمشیر و زور ایران را به اسلام دعوت کردند دروغگویان بزرگ تاریخ‌اند. ملت ایران این‌قدر متمدن و پیشرفته و صاحب‌فرهنگ بودند که هیچ امری، به‌خصوص امر فرهنگی و عقیدتی را با زور قبول نمی‌کردند. اگر با زور قبول کرده بودند، به‌محض این‌که شرایط تغییر می‌کرد، باید آن‌ها هم عقاید و دین خود را تغییر می‌دادند. اما دیدیم که این‌طور نبود و ملت ایران ایستادند.
دو گروه خواستار پاک کردن تاریخ ایران هستند
عده‌ای هستند که اصرار دارند بخشی از تاریخ ما را پاک کنند. من خواهم گفت این‌ها چه کسانی هستند. این‌ها اصرار دارند که قبل از دورۀ اسلامی را کلاً پاک کنند یا این‌قدر سیاه جلوه بدهند که قابلیت ذکر و افتخار نداشته باشد. به‌نظرم، دو گروه به‌دنبال این کار هستند؛ یکی رقبای تاریخی ایران که طی سه هزار سال همیشه شکوه و عظمت ملت ایران آن‌ها را ناراحت می‌کرده‌است و حسادت داشتند و امروز هم ایران را به‌خاطر همین تاریخ پرافتخار، رقیب خودشان در عرصۀ جهانی می‌دانند. دیگری صاحب‌منصبان غیرایرانی در ایران که به‌نظرم در ایران هستند و مناصبی هم دارند، اما ایرانی نیستند. آن‌ها فهمی از حقیقت ایرانی بودن ندارند. وقتی می‌گوییم کوروش، عده‌ای ناراحت می‌شوند و می‌روند کلی مطلب از این‌طرف و آن‌طرف، درست و غلط، جمع‌وجور می‌کنند تا اثبات کنند یا کوروش وجود نداشته با آدم بدی بوده‌است. نمی‌دانم چه اصراری بر مخدوش کردن هویت تاریخی ملت ایران دارند. حالا تکلیف آن‌هایی که رقیب تاریخی هستند معلوم است، اما آن‌ها که در داخل هستند چرا؟ نمی‌فهمند که وقتی هویت را بگیری، سرگشتگی به‌وجود می‌آید. چنان¬که امروز این اتفاق افتاده‌است.
ریشۀ سرگشتگی‌ها و تحیرهای ما در عمل، آسیب‌هایی است که به هویت ما وارد شده‌است
به‌نظر من، امروز هویت ما دستخوش آسیب شده‌است و به همین سبب، نمی‌توانیم راهبرد روشنی را در تعامل با جهان، برای ادارۀ کشور اتخاذ کنیم. گذشته را کنار گذاشته‌ایم و یک دوره‌ را گرفته‌ایم. تعجب می‌کنم که چرا بعضی به‌صراحت می‌گویند شما چرا می‌روید دورۀ هخامنشی و اشکانی و ساسانی را بررسی می‌کنید، بروید دربارۀ دورۀ مغول و افتخارات این دوره بحث کنید. مغول چه افتخاراتی برای ما ایجاد کرده‌است؟ مغول اشغالگر بوده‌است. اگر افتخاری بوده‌، برای ملت ایران است. دانشمندان، بزرگان، دلسوزان، ادبا، هنرمندان، فیلسوفان، عرفا، همه از ملت ایران بوده‌اند. زحمت کشیده‌اند و تمدنی را درست کرده‌اند برای رسیدن به زندگی بهتر، متکامل‌تر و سعادتمندانه¬تر. اشغالگر آمده و رفته‌است. ایران بارها اشغال شده‌است، اما باز ملت ایران بوده‌اند که از زیر سایۀ سنگین اشغال جوانه‌ زده‌اند؛ بازهم ملت ایران مانده‌اند، اما قوی‌تر، پیشرفته‌تر، عالم‌تر، و توانمندتر. دویست سال بعد از ورود اعراب به ایران، تلاشی سازمان‌یافته و بسیار خشن برای محو تاریخ ایران و پاک کردن گذشتۀ ایران شکل گرفت. چرا ما باید فریب این طراحی‌ها را بخوریم؟ ما ایرانی هستیم. افتخار هم می‌کنیم که ایرانی هستیم. ما مسلمانیم و افتخار می‌کنیم که مسلمانیم.
تفاوت میان جدی گرفتن هویت ایرانی با ناسیونالیسم (ملی‌گرایی مصطلح)
اما این نکته را به شما هم بگویم که ایرانی‌ها هیچ‌گاه ناسیونالیست به‌معنای مصطلح نبوده‌اند، به این معنا ‌که هویت ملی خود را در برابر سایر ملت‌ها قرار بدهند. به همین دلیل، ایرانی‌ها هیچ‌گاه جنگ نژادی و ناسیونالیستی راه نینداخته‌اند.
هویت ملی ایرانی در خدمت هم‌بستگی جهانی است، نه جنگ‌ ملیت‌ها
ایرانی‌ها هویت ملی خودشان را در خدمت هم‌بستگی جهانی، صلح جهانی، عدالت جهانی، امنیت جهانی و رشد و کمال انسان‌ها قرار دادند. شاید بیش از هزار یا هزار و پانصد سال، ایرانی‌ها پرچم‌دار جهان بودند، اما هیچ‌گاه از این علم به‌عنوان ابزار سلطه و حتی به‌عنوان ابزار درآمد ملی استفاده نکردند. آن‌ها به‌راحتی دانش¬شان را در اختیار همۀ انسان‌ها قرار دادند. حتی مهاجمانی که به ایران حمله کردند هزاران و میلیون‌ها کتاب را از ایران بردند و براساس همان‌ها پیشرفت‌هایی کردند و تمدن‌هایی را پایه‌گذاری کردند؛ اما ملت ایران هیچ‌وقت مدعی آن‌ها نشدند. هیچ‌وقت ما ناسیونالیست نبودیم. وقتی می‌گوییم ایران، یعنی فرهنگ، یعنی آزادی، یعنی توحید، یعنی عدالت، یعنی انسانیت، یعنی صلح، یعنی امنیت برای همه، یعنی برادری، یعنی مهربانی. این را نباید فراموش کنیم. امروز هم نسل‌های جدیدی داریم با استعدادهای بسیار بیشتر و قوی‌تر و با افق نگاه بلندتر. این سرمایه‌ها را در اختیار داریم؛ گذشتۀ تاریخی درخشان و توانمندی‌های امروز.
برخی مؤلفۀ جغرافیایی را هم جزو هویت قلمداد می‌کنند
البته ممکن است بعضی‌ها جغرافیا را هم جزو هویت حساب کنند. ایران سرزمینی است بسیار گسترده، چهارفصل، دارای توانمندی‌ها و استعدادهای بسیار گسترده و غنی که در خدمت مردم است، برای پیشبرد آرمان‌های انسانی در سطح جهان. ما با تکیه به این هویت، گذشتۀ تاریخی و داشته‌های امروز، می‌توانیم ایران را به نقطۀ مطلوبی برسانیم و جهانی انسانی و انسانی جهانی را ساخته ‌و پرداخته کنیم.
مبتنی بودن رویکرد و نظریۀ مدیریت ایرانی بر هویت ایرانی
بعضی‌ها به ایدۀ مدیریتی‌ای که مطرح شده‌است می‌گویند «رویکرد» یا «نظریه». من دربارۀ واژه‌ها بحث نمی‌کنم اما این را می¬گویم که رویکرد مدیریت ایرانی مبتنی بر این هویت ملت ایران است. 
درس¬گفتار چهاردهم_ نقش دولت در فرهنگ 

چکیدۀ درس‌گفتار
	فرهنگ فضای تنفسی روح انسان برای ادامۀ حیات در جامعه است.
	ارزش‌های مشترک فطری انسان‌ها عناصر مهم تشکیل‌دهندۀ فرهنگ‌اند.
ن	ارزش‌های فطری و مشترک بین انسان‌ها انتخابی‌اند، نه تحمیلی. تحمیل ارزش تولید نمی‌کند.
	رفتار دولت‌ها می‌تواند در تقویت و تضعیف این ارزش‌ها مؤثر باشد.
	هرچه دایرۀ قدرت دولت بیشتر باشد، صداقت، آزادگی و عزت مردم آسیب می‌بیند. اگر مردم ببینند صداقت و آزادگی و شجاعت باعث تکریم بیشتر آن‌ها می‌شود، حرف¬شان را می‌زنند، نظر می‌دهند و از حقوق عمومی دفاع می‌کنند. پس حکومت‌ها باید ارزش‌های مشترک را ترویج کنند و به‌نظر من، جز این، نقشی ندارند.
	ترویج فرهنگ صحیح به‌معنای کنترل فرهنگ نیست.
	حکومت‌ها با رفتار خودشان فرهنگ را حفظ می‌کنند. اگر رفتار درست باشد، فرهنگ درست می‌شود: «کُونُوا دُعَاه النَّاسِ‏ بِغَیْرِ أَلْسِنَتِکُمْ: مردم را با عمل¬تان، نه با زبان¬تان، دعوت کنید.»
	کنترل فرهنگ باعث کنار زدن مردم از رسالت صیانت از فرهنگ می‌شود.
	دولت باید فقط به تقویت ارزش‌های مشترک فطری در جامعه کمک کند. کنترل فرهنگ توسط دولت به سطحی شدن فرهنگ منجر می‌شود.
‌	بزرگ‌ترین مسئولیت دولت‌های بزرگ حفظ خویشتن است و با این کار، فرهنگ‌زدایی می‌کنند.



متن درس‌گفتار
طرح مساله فرهنگ
تعریف مدنظر ما از فرهنگ
می‌خواهیم درمورد نقش دولت در فرهنگ صحبت کنیم. ابتدا تعریفی از فرهنگ ارائه می‌دهیم. جسم ما به هوا نیاز دارد و اگر هوا به آن نرسد، می‌میرد. هوا کجاست؟ همه‌جا. جسم ما در هوا غرق است و اگر لحظه‌ای رابطۀ جسم ما با هوا قطع شود، حیاتمان به‌خطر می‌افتد. پس هوا فضای تنفسی جسم ما برای ادامۀ حیات است. فرهنگ چیست؟ فرهنگ فضای تنفسی روح انسان برای ادامۀ حیات در جامعه است. فرهنگ عبارت است از مجموعۀ باورها، سنت‌ها، اندیشه‌ها، نگاه‌ها و سلیقه‌ها که در اثر آرمان‌خواهی ملت و تلاش جمعی مردم برای میل به زندگی بهتر در مقیاس جامعه تولید می‌شود. فرهنگ را تک‌تک مردم در طول زمان تولید می‌کنند. از اول شکل‌گیری اجتماعات انسانی، همه از فرهنگ مراقبت می‌کنند.
ارزش‌های فطری مشترک انسان‌ها، عناصر مهم تشکیل‌دهندۀ فرهنگ
عناصر مهم شکل‌گیری فرهنگ چیست؟ عناصر اصلی فرهنگی عبارت‌اند از ارزش‌های مشترک فطری انسان‌ها، آن چیزی که اجتماع بر سر آن به تفاهم می‌رسد، چیزی که ریشه در فطرت دارد وگرنه نمی‌تواند بین انسان‌ها مشترک باشد. چیزی که در فطرت نیست دربارۀ آن وحدت اتفاق نمی‌افتد. البته همۀ انسان‌ها، با فهم‌های متفاوت، در طول تاریخ، برای رسیدن به ارزش‌های مشترک فطری انسانی تلاش کرده‌اند. محصول این تلاش، فرهنگ شده است. حالا در این میان، خراب‌کاری و کج‌فهمی هم بوده، ضدیت و تهاجم و تخریب هم بوده، همۀ این‌ها بوده‌اند. عده‌ای هم بوده‌اند که در نقطۀ مقابل ارزش‌های فطری حرکت کرده‌اند. اما انسان‌هایی که به‌دنبال سلطه بر دیگران نیستند، به‌طور طبیعی، به‌دنبال ارزش‌های فطری هستند و از آن استقبال و حمایت و حفاظت می‌کنند. آن عناصری که در فرهنگ باید مورد توجه قرار داد و تقویت کرد همین‌ها هستند.
ارزش‌های فطری و مشترک بین انسان‌ها انتخابی‌اند، نه تحمیلی
اما سؤال این است: آیا پذیرفتن ارزش‌های فطری مشترک بشری و پیروی از آن‌ها دستوری است یا انتخابی؟ اصلاً آیا امکان دارد ارزش‌های فطری انسانی بدون انتخاب انسان‌ها دوام بیاورند؟ معلوم است که نه. اگر ارزش دستوری باشد، به‌محض صدور دستور، از ارزش بودن می¬افتد. اصلاً ارزش در کجا تولید می‌شود؟ موقعی که انتخاب باشد. وقتی انتخاب نباشد، ارزش هم نیست. تحمیل که ارزش تولید نمی‌کند. خوب و بد کی تولید می‌شوند؟ موقعی که انتخاب وجود دارد. مجازات و تشویق کی تولید می‌شوند؟ موقعی که انتخاب وجود دارد. اگر انتخاب نباشد، این‌ها معنا ندارند. موقعی که انتخاب وجود نداشته نباشد، بهشت و جهنم معنا ندارد، کمال و سقوط انسان معنا ندارد. انسان معنا ندارد. ارزش‌های مشترک فطری بشر در طول تاریخ، مورد انتخاب انسان‌ها بوده‌اند. به همین دلیل، دوام آورده‌اند. ستون فقرات فرهنگ «ارزش‌های فطری» انسان‌ها هستند.
حکومت و فرهنگ
نقش حکومت در ارزش‌های فطری انسانی (فرهنگ)
نقش حکومت‌ها و دولت‌ها در این ارزش‌ها چیست؟ به‌نظر من، حکومت‌ها و دولت‌ها در دو سطح تأثیر دارند؛ سطح اول رفتار حکومت‌هاست. رفتار حکومت‌ می‌تواند این ارزش‌ها را تقویت یا تضعیف کند، بگذارید فهرستی از این ارزش‌ها را بگویم. هرکسی می‌تواند این فهرست را توسعه بدهد: توحید، عدالت، آزادی، آزادگی، عزت و کرامت، صداقت، پاکی، صلح، امنیت، پیشرفت و کمال. این‌ها در نهاد همۀ انسان‌ها وجود دارند و همۀ انسان‌ها این‌ها را می‌خواهند. باور به آن‌ها بین انسان‌ها مشترک است. یک حکومت با رفتار خودش می‌تواند این‌ها را تقویت یا تضعیف کند. اما چگونه؟
مکانیسم تقویت یا تضعیف فرهنگ توسط حکومت‌ها
مردم با حکومت‌ها کار دارند. بسته به دایرۀ قدرت حکومت‌ها، مردم بیشتر یا کمتر با آن‌ها کار دارند. هرچه دایره گسترده‌تر باشد، زندگی مردم بیشتر با حکومت گره می‌خورد. اگر مردم با حکومت ارتباط برقرار کنند و مجبور شوند برای پیشبرد کارشان دروغ بگویند، چه اتفاقی می‌افتد؟ اگر این تکرار بشود و ادامه پیدا کند، توسعه پیدا کند و همگانی بشود، چه‌چیزی آسیب می‌بیند؟ چه‌چیزی تضعیف می‌شود؟ ارزش‌های فطری مشترکی به نام «صداقت» و «آزادگی» و «عزت» آسیب می‌بینند. برعکس، اگر مردم ببینند با صداقت کارشان راه می‌افتد و صداقت خریدار دارد، در آن صورت صداقت تکریم و تجلیل می‌شود. اگر مردم ببینند آزادگی و شجاعت خریدار دارد، شجاعت تکریم می‌شود. مثلاً اگر کسی شجاعانه حرف‌هایش را بزند و نظر بدهد و از حقوق عمومی دفاع بکند، تشویق می‌شود. اما اگر مردم ببینند کسی که شجاعانه حرف می‌زند سرکوب می‌شود، در این صورت، شجاعت تضعیف می‌شود. در همۀ ارزش‌های مشترک همین‌طور است. اگر یکی بر عدالت پافشاری کند و تشویق شود و کل سیستم بر عدالت پافشاری کند، عدالت ترویج می‌شود. اما اگر سیستم بر تبعیض پافشاری کند، تبعیض جای عدالت را می‌گیرد. حکومت‌ها با رفتارشان باید ارزش‌های مشترک را ترویج کنند و به‌نظر من، جز این، نقشی ندارند.
ترویج فرهنگ صحیح به‌معنای کنترل فرهنگ نیست
حکومت¬ها چگونه می¬توانند به‌لحاظ تئوری و با اقدامات دیگر به فرهنگ خدمت کنند؟ بعضی‌ها می‌گویند ما باید رفتار تک‌تک مردم را در تمام سطوح و ساحت‌ها کنترل کنیم؛ وگرنه مردم خراب می‌شوند. درواقع، می‌خواهند مردم را به رفتار درست وادار کنند. به نظر من، از این روش، جز فساد، چیزی بیرون نمی‌آید؛ دولت را بزرگ می‌کند و هزینه‌های سنگین برجا می‌گذارد و بدتر از همه، هزینه‌های تخریب فرهنگی گسترده‌ای ایجاد می‌کند. همه‌اش فساد است و مطلقاً سودی ندارد. تحمیل اصلاً سودی ندارد. ارزشی که تحمیل شود دیگر ارزش نیست. به فرض این‌که آن چیزی که می‌گویند ارزش باشد و ارزش تلقی شود، معلوم است وقتی جامعه در برابر چیزی مقاومت می‌کند، آن چیز فطری نیست. اگر فطری بود، کل جامعه مقاومت نمی‌کرد، بلکه می‌پذیرفت. کنترل فرهنگی ضدانسانی‌ترین و نادرست‌ترین حرفی است که یک نفر می‌تواند بزند. 
این اشتباه است که فکر کنیم اگر ما مردم را ازنظر فرهنگی کنترل کنیم، همه‌چیز درست می‌شود. اشتباه است که خیال کنیم حکومت‌ها فرهنگ را با کنترل مردم حفظ می‌کنند. حکومت‌ها با رفتار خودشان فرهنگ را حفظ می‌کنند. اگر رفتار درست باشد، فرهنگ حفظ می‌شود. ما در آموزه¬های¬مان داریم که «كُونُوا دُعَاه اِلنَّاسِ بِغَيْرِ أَلْسِنَتِكُمْ:  مردم را با عملتان، نه با زبانتان، دعوت کنید.» دیگر تحمیل و فشار که بماند. مسخره است که با باتوم به‌سراغ یک نفر برویم و بگوییم ارزش را رعایت کند و بعد فکر کنیم او از ما می‌پذیرد و رعایت می‌کند. او انسان است. باید قانع شود و بپذیرد. بله، عده‌ای هستند که به حقوق عمومی تجاوز می‌کنند، دزدی می‌کنند، سازمان‌یافته چپاول می‌کنند. حساب آن‌ها جداست. برای آن‌ها قاضی هست. درمورد آن‌ها هم باید قانونی عمل کرد.
نتیجۀ کنترل فرهنگ، کنار زدن مردم از رسالت صیانت از فرهنگ 
مگر فرهنگ با زور و محدودیت و کنترل درست می‌شود؟ یک گروه تعیین می‌شود برای دادن مجوز به هرکسی که می‌خواهد کتاب چاپ کند، درحالی‌که طرف در عمر خودش کتاب چاپ نکرده‌است، ولی کتاب‌های مردم را باید کنترل کند. طرف یک فیلم نساخته‌است، ولی فیلم مردم را باید کنترل کند. از این روش، جز فساد و کنار زدن مردم از عرصۀ صیانت فرهنگ، چیزی حاصل نمی‌شود.
کمک به تقویت ارزش‌های مشترک فطری در جامعه، تنها نقش صیانتی دولت از فرهنگ
دولت اگر می‌خواهد به غیر از رفتار خودش، فرهنگ را صیانت کند، فقط باید به تقویت ارزش‌های مشترک فطری در جامعه کمک کند ولاغیر.
کنترل فرهنگ به سطحی شدن فرهنگ منجر می‌شود
هرجا دولت‌ها خواستند ازطریق کنترل، فرهنگ‌سازی کنند، تنها چیزی که آسیب‌ دید فرهنگ بود. به‌خصوص وقتی دولت‌ها بزرگ می‌شوند، هر نهادی ساز خود را می‌زند. دولتی که 600 هزار کارمند دارد چگونه می‌خواهد مردم را کنترل کند. خود رؤسا می‌خواهند مردم را کنترل کنند یا  به دست معاون و زیردست¬ها می‌دهند ؟ اگر دست زیردستان باشد، چه می‌شود؟ تازه اگر خودتان هم کنترل کنید، غلط است. آن‌وقت چه‌کسی شما را کنترل می‌کند؟ معیارتان برای کنترل چیست؟ مجوزتان به‌لحاظ انسانی چیست؟ معیارتان برای کنترل چیست؟ مگر می‌شود در فرهنگ، معیاری برای کنترل تعیین کرد؟ به همین دلیل، این‌قدر سطحی می‌شود. فرهنگ با این رفتار دولت سطحی می‌شود، تا حدی که به پوشش مردم تقلیل می‌یابد. این می‌شود فرهنگ. پوشش نماد فرهنگ است، نماد باورهاست، نه خود باورها. درست مثل دین‌داری ماست. اصول دین را کنار می‌گذاریم، فروع دین را اصل می‌کنیم. فرعِ فرعِ فرع دین را می‌گیریم و اصلِ اصلِ اصل دین می‌کنیم.
اصرار بر کنترل دولتی فرهنگ، ما را از مسیر طبیعی دیانت خارج کرده‌است
اول باید انسان شناخته شود، توحید و عدالت شناخته شوند، پیامبری و معاد شناخته شوند، انسان‌های کامل و هدف از خلقت انسان شناخته شوند تا بعد بتوانیم دربارۀ رفتار حرف بزنیم. این را کلاً کنار گذاشته‌ایم و به‌سراغ فروع رفته‌ایم. البته چیزهایی درست شده‌اند که اصلاً در فروع هم نیستند، ولی برای عده‌ای به اصل بدل شده‌اند.
بزرگ‌ترین مسئولیت دولت‌های بزرگ 
ببینید دولت وقتی بزرگ می‌شود، بزرگ‌ترین مسئولیتش به حفظ خودش معطوف می‌شود و با هرچیزی که برخلاف موجودیت خود تلقی کند، با نام حفظ اقتصاد و امنیت و بدتر از همه با نام فرهنگ، برخورد می‌کند. در این صورت، اگر دولت می‌خواهد امنیت خودش را حفظ کند، باید جلوی فکرها را بگیرد. اگر اندیشه‌ها آزاد باشند، مسئولان با مشکل مواجه می‌شوند و مجبورند خیلی چیزها را تغییر بدهند.
خلاصۀ مدعا
دولت بزرگی که احساس کند رسالتش کنترل فرهنگ است عملاً فرهنگ‌زدایی می‌کند
عرضم را خلاصه کنم. وقتی ساختار خیلی بزرگ می‌شود و تصمیمات درهم‌وبرهم و قوانین متنوع و اختیارات گسترده می‌شوند، آن‌وقت مردم در مواجهه با این سیستم، ارزش‌های مشترکشان را از دست می‌دهند. درواقع، رفتار دولت مستمراً مردم را به‌سمت از دست دادن ارزش‌های مشترک و دوری از آن‌‌ها هدایت می‌کند. برای مثال، الآن در خیلی جاها، اگر کمی بلند حرف بزنید، کارتان دیگر انجام نمی‌شود. کافی است یک نفر بخواهد در کارتان گره بیندازد، بیست سال طول می‌کشد. اما اگر مردم در دستگاه قضایی و هرجا که وارد شوند عدالت و احترام ببینند، می‌فهمند احترام چیز مهمی است. اما اگر عکس آن را ببینند، چون نمی‌توانند قدرت قاهرۀ حکومت را به‌تنهایی  اصلاح کنند و دربرابرش مقاومت کنند، تسلیم می‌شوند، چون مجبورند زندگی کنند. زندگی‌ و منافع و ثروت و آینده و نان شب¬شان در خطر است. ساختار و رفتار دولت در تغییر و تعمیر و ماندگاری فرهنگ یا تخریب آن نقش بسیار مهمی دارد.
نقش دولت چیست؟ دولت باید با رفتار خودش ارزش‌های فطری مشترک را تقویت کند. دولت باید برای فرهنگ هزینه کند و پول بدهد و ارزش‌های مشترک را تبیین و منتشر کند؛ اما نه آن اندیشه‌ای که می‌گوید من باید تک‌تک مردم را کنترل کنم، چون انتهای این اندیشه دیکتاتوری مطلق است و اصلش از اندیشۀ طاغوتی است و نقش¬اش بسیار مخرب است.
 

درس¬گفتار پانزدهم- توسعه علمی

چکیدۀ درس‌گفتار
	هر کاری که انسان می‌کند مبتنی بر دانش است. هرنوع پیشرفت و کمال انسان منوط به توسعۀ علمی است.
د	در بین علوم گوناگون، تعدادی از علوم که عمدتاً علوم پایه هستند، وقتی حرکت می‌کنند، بقیۀ رشته‌های دانش را به‌همراه خود، به‌پیش می‌برند. به‌ همین دلیل، به این علوم، «لوکوموتیو دانش» می‌گوییم، برای مثال، نانوتکنولوژی، بیوتکنولوژی، دانش هوافضا و هسته‌ای.
	دانشی که هرکس در هر گوشۀ دنیا تولید می‌کند یا حقیقتی که کشف می‌کند متعلق به کل جامعۀ انسانی است. اگر نگاه ما به دانش این‌گونه باشد، جامعۀ بشری از بسیاری مشکلات، مانند کینه‌ها و جنگ‌ها، نجات پیدا می‌کند.
ا	الآن بسیاری از مشکلات کشور ناشی از ضعف دانش است. این‌که می‌بینید چهل سال است مشکل مرغ و تخم‌مرغ حل نشده، نشان می‌دهد که دانش¬مان در زمینه‌ مدیریت رشد نکرده‌است.
	ما می‌توانیم بگوییم علمی ناقص است و اشکال دارد؛ اما نمی‌توانیم بگوییم کلاً هیچ یا باطل است. 
متن درس‌گفتار
در ادامۀ بحث‌های گذشته، می‌خواهیم دربارۀ دانش و توسعۀ علمی صحبت کنیم.
تعریف دانش و گسترۀ آن
دانش یک حقیقت آسمانی است. دانش نور است. انسان بدون دانش نمی‌تواند هیچ اقدامی انجام بدهد و هیچ قدمی رو به جلو بردارد. هر کاری که انسان انجام می‌دهد مبتنی بر یک دانش است. هرنوع پیشرفت و کمال انسان منوط به توسعۀ علمی است. علم ابعاد گوناگون و زمینه‌های مختلفی دارد. وقتی ما می‌گوییم علم، از فلسفه و عرفان تا فیزیک و علوم پایه را در بر می‌گیرد. همۀ این‌ها برای انسان و جامعه لازم است.
ضرورت حرکت در مرزهای دانش
اگر انسانی در مرزهای دانش حرکت نکند، انسانیت او دچار مشکل می‌شود، زیرا نمی‌تواند از ظرفیت‌های خودش استفاده کند. برای این‌که جامعه بتواند پیشرفت کند و آمال و آرزوهای خودش را محقق کند، به توسعۀ علمی نیاز دارد.
علم نامحدود است
علم حدومرزی ندارد. هم تعداد ابعاد آن بی‌نهایت است و هم هر بُعد آن بی‌نهایت است. فرض کنید در زمینۀ فیزیک، صد هزار سال تلاش کنیم. باز در سال صدهزارویکم، زمینه‌های گسترده‌تری برای ما باز می‌شود. این ویژگی دانش است. هرقدر دانش جلو می‌رود، می‌فهمیم که دنیای دانش وسیع‌تر است و عرصه‌های جدیدی باز می‌شود.
علوم پایه، لوکوموتیو دانش‌ها
دربین علوم گوناگون، تعدادی از علوم که عمدتاً علوم پایه هستند، وقتی حرکت می‌کنند، بقیۀ رشته‌ها را به‌دنبال خود به جلو می‌برند. به‌ همین دلیل، به این علوم، «لوکوموتیو دانش» می‌گوییم. برای مثال، می‌توان نانوتکنولوژی، بیوتکنولوژی، دانش هوافضا و هسته‌ای را برشمرد. این علوم پیشتازند. به بیان دیگر، فضا را در پشت‌سر خود برای رشته‌های دیگر باز می‌کنند. درواقع، این رشته‌ها خلاصه، چکیده، جمع‌آوری‌شده و هم‌افزاشدۀ بقیۀ دانش‌ها هستند. وقتی به این دانش‌ها و علوم هم‌سطح آن‌ها نگاه می‌کنیم، همۀ رشته‌ها را می‌بینیم. همۀ رشته‌ها خودشان را در آن‌ها پیدا می‌کنند.
انحصار دانش توسط مستکبران
اگر ملتی بخواهد پیشرفت کند، باید در مرز دانش حرکت کند. البته مستکبران و شیاطین برای تحقیر انسان، دانش را در انحصار خودشان می‌گیرند. هرکس در هر گوشۀ دنیا دانشی تولید می‌کند یا حقیقتی کشف می‌کند، متعلق به همه جامعۀ انسانی است. اگر این نگاه را به دانش داشته باشیم، جامعۀ بشری از خیلی از مشکلات، مانند کینه‌ها و جنگ‌ها، نجات پیدا می‌کند و فاصله‌ها برداشته می‌شود. دانش هم مثل سایر پدیده‌ها، اگر دچار انحصار شود، فسادآفرین است. ما به‌قدر توان خود، باید روی توسعۀ دانش سرمایه‌گذاری کنیم و از مرزهای دانش بگذریم.
زحمت و هزینه‌های توسعۀ دانش
بعضی‌ها می‌گویند فلان رشته‌ها به درد نمی‌خورند، چون دردسرسازند. وقتی می‌پرسیم دردسر آن‌ها چیست، می‌گویند قدرت‌طلب‌های عالم مشکل درست می‌کنند. دلیل این‌که مشکل درست می‌کنند این است که با پیشرفت ما مخالف‌اند. معلوم است که اگر ما دانش‌هایی که نقش لوکوموتیو دارند را در اختیار بگیریم، سرعت رشد علمی ما چندین برابر می‌شود، همان‌طورکه در مقطعی در دولت نهم و دهم، سرعت رشد علمی کشور یازده برابر متوسط جهانی شد. یعنی بیشترین رشد علمی به ملت ایران اختصاص یافت. اگر ما ده سال یا پانزده سال این مسیر را طی کنیم، به سطح کشورهای پیشرفتۀ جهان می‌رسیم.
حل مسائل به‌شکل ریشه‌ای، محتاج دانش است
امروزه وقتی شما می‌خواهید مشکل اقتصاد را حل کنید، به دانش نیاز دارید. در نظام آموزشی، صنعت، کشاورزی، تجارت و هر کاری که بخواهید بکنید، به دانش مربوط به آن رشته نیاز دارید که طیف وسیعی دارد. به علوم انسانی، از روان‌شناسی تا الهیات، نیاز دارید. از مدیریت تا اقتصاد، از فیزیک و شیمی و ریاضیات تا تاریخ و جغرافیا، به همۀ رشته‌ها نیاز دارید و باید همۀ این‌ها در بالاترین سطح باشند. اساساً درجه و سرعت رشد هر ملت را می‌توان با سرعت رشد دانشی آن ملت سنجید. البته شیطان دنبال انحصار علم و محروم کردن انسان‌ها از دانش است.
چشم‌انداز وضعیت مطلوب دانش در ایران
روزی را تصور کنید که همۀ ملت ما تمام دانش‌های روز را داشته باشند یا گروه‌های مختلف مردم، به‌طور تخصصی، همۀ دانش روز را داشته باشند و در اختیار یکدیگر بگذارند. زندگی چقدر زیبا می‌شود! مشکلات چقدر راحت حل می‌شوند!
رفاه عمومی نتیجۀ توسعۀ دانش و توسعۀ ارزش و اقتدار است
توسعۀ علمی به‌معنای توسعۀ ارزش‌های انسانی و اقتدار است. البته منظور ما اقتداری نیست که به‌دنبال سلطه باشد، بلکه اقتداری که ره‌آورد آن عزت، رفاه، شکوفایی و تجلی حقیقت انسان است.
اهمیت لوکوموتیوهای علمی
در دوره‌ای، ما انرژی هسته‌ای را که از لوکوموتیوهای اصلی و پیشران‌های اصلی علم و تکنولوژی در دنیاست فعال کردیم. بعضی‌ها ازروی آگاهی و بسیاری هم از روی بی‌اطلاعی می‌گفتند چرا و به چه علت ما انرژی هسته‌ای می‌خواهیم؟ البته از بیرون کشور هم به‌طور گسترده در این آتش دمیده می‌شد. اگر می‌خواهیم فقر را ریشه‌کن کنیم، باید در دانش پیشرفت کنیم. اگر می‌خواهیم مشکلات بهداشت و سلامت مردم را حل کنیم، باید در دانش پیشرفت کنیم. خیال نکنیم که اگر ما لوکوموتیوهای علمی را کنار گذاشتیم، می‌توانیم در دانش سلامت، پزشکی، اقتصاد، رفاه و صنعت، پیشرفت داشته باشیم. این کار ناممکن است، زیرا این‌ها مجموعه‌ای به‌هم‌پیوسته‌اند. درصورتی‌که لوکوموتیو را کنار بگذاریم، مثل واگن‌هایی می‌شوند که مجبوریم آن‌ها را هل بدهیم. این پدیده در یک دورۀ طولانی اتفاق افتاد که از منابع و جیب ملت دائماً هزینه شد ولی دستاورد قابل ملاحظه¬ای در رشد و پیشرفت دانش نداشتیم. الآن هم دستاوردها با ده یا پانزده برابر هزینه‌ای که در دیگر کشورها برای آن‌ها می‌شود به‌دست می‌آید، چون لوکوموتیو را برداشته‌ایم و داریم هل می‌دهیم.
وقتی علوم پیشران فعال شدند، حتی علوم انسانی هم فعال شد
در مقطعی که ما نانوتکنولوژی، بیوتکنولوژی، هسته‌ای و هوافضا را فعال کردیم، همۀ دانشگاه‌ها و همۀ رشته‌ها فعال شدند. حتی رشته‌های علوم انسانی که به‌ظاهر بی‌ارتباط به‌نظر می‌رسند فعال شدند. وقتی سطح دانش بالا می‌رود، مناسبات اجتماعی بهتر می‌شود. برای مثال، روان‌شناسی، علوم اجتماعی، علوم سیاسی، مدیریت، حسابداری و بقیۀ علوم هم رشد می‌کنند و عرصه‌های جدیدی برای آن‌ها باز می‌شود؛ چون سطح مناسبات بالاتر رفته‌ و جامعه در سطح بالاتری قرار گرفته‌است.
مشکلات کشور ناشی از ضعف دانش
انسان تا ابد نیازمند دانش است. دانش نور و چراغ راه است. امامان ما فرموده اند: «أَلْعِلْمُ نُورٌ یقْذِفُهُ اللّه فِی قَلْبِ مَنْ یشاء.»  دانش راه را باز می‌کند. چطور می‌توانیم به دانش بی‌اعتماد باشیم؟ هرچقدر دانشگاه‌ها گسترش پیدا کنند، هرچقدر تمایل عمومی به مطالعه و کسب دانش‌های جدید گسترش پیدا کند، زندگی بهتر، متمدنانه‌تر و انسانی‌تری را تجربه خواهیم کرد. «هَلْ يَسْتَوِي الَّذينَ يَعْلَمُونَ وَ الَّذينَ لا يَعْلَمُونَ: آیا آن‌هایی که می‌دانند با آن‌هایی که نمی‌دانند مساوی‌اند؟» آیا عالم و جاهل مساوی‌اند؟ حتما کسانی که دانش بیشتری دارند سطح بالاتری از زندگی را تجربه خواهند کرد . 
آیا علم حدی دارد؟ تصور کنید مجموعۀ دانش‌هایی که امروز داریم یک‌دفعه ده برابر شوند. در این صورت، همۀ مناسبات¬مان اصلاح می‌شوند. بسیاری از مشکلات کنونی کشور ناشی از ضعف دانش است. این‌که می‌بینید چهل سال است داریم مشکل مرغ و تخم‌مرغ را تجربه می‌کنیم نشان می‌دهد دانش¬مان در این زمینه‌ها رشد نکرده‌است. اگر دانش رشد کند، مشکلاتی مانند مشکل مسکن، بیکاری، تجارت، مسائل فرهنگی و نحوۀ هزینه‌کرد نیز حل می‌شوند. حتی همین بحث‌هایی که دربارۀ دایرۀ دخالت دولت، حد دولت، مجوزها، ساختارها، بودجه و امثال آن مطرح کردیم که چهل سال و بلکه هفتاد سال است درگیر آن هستیم، به‌دلیل ضعف دانش است. اگر دانش مدیریت ما ارتقا پیدا کند، این مسائل حل می‌شوند. دانش ادارۀ کشور، دانش بودجه‌ریزی، دانش تحصیل منابع، دانش کنترل‌ها و نظارت‌ها و دانش برنامه‌ریزی، نمونه‌های دیگری هستند که اگر ارتقا پیدا کنند ضعف‌ها برطرف می‌شوند. ما نیازمند همۀ دانش‌ها هستیم. دانشمندان تمام علوم، همه عزیز و محترم هستند. هیچ علمی را نمی‌توانیم کنار بگذاریم. یادمان باشد که تمام علوم از آسمان‌اند، چون منبع و منشأ علم، خدای متعال است.
علم را محدود نکنیم
من دیده‌ام که بعضی‌ها مسائل دینی و ارزشی را وارد حوزۀ علمی می‌کنند، درحالی‌که در حوزۀ علم، اصلاً مسائل ارزشی و دینی قابلیت ورود ندارد، مگر آن که آن آموزه دینی و ارزشی به زبان و بیان علمی بیان شود  و در نتیجه با روش علمی قابل ارزیابی باشد. ما می‌توانیم بگوییم یک علم ناقص است و اشکال دارد، اما نمی‌توانیم بگوییم به‌طور مبنایی هیچ یا باطل است. علم که نمی‌تواند باطل باشد. البته علم به‌معنای محصول اندیشیدن و کشف حقیقتی تازه‌ است. علم نمی‌تواند منفی باشد، چون از آسمان است. مثال روشن آن بحث‌های آقای فروید در روان‌شناسی است. زاویۀ‌ نگاه ایشان به انسان را نمی‌توان نفی کرد. بحث دانش ناقص ما بحث داستان فیل مولوی است. فیلی را داخل یک اتاق تاریک گذاشته بودند و افراد می‌خواستند لمس کنند و تعریف کنند. یک نفر پای فیل را گرفته بود و می‌گفت ستون داخل اتاق است. یک نفر خرطوم فیل را گرفته بود و می‌گفت شلنگ داخل اتاق است. یک‌ نفر به کمر فیل دست زده بود و فکر می‌کرد یک تخت است. فیل خودش بود، اما هرکدام از آن‌ها قسمتی از فیل را دیده بودند. دیدِ آن‌ها ناقص بود. فیل فقط پا نیست. فیل فیل است که پا هم دارد. فیل خرطوم نیست، عاج نیست، ولی همۀ این‌ها را دارد. هرکس براساس اندیشۀ خود تلاش کرده‌است حقایقی را کشف کند. هرکس هرچه را کشف کرده کنار بقیۀ کشفیات می‌گذاریم و آن‌وقت است که تصویر کامل‌تر می‌شود.
ضرورت هم‌افزایی و تجمیع دانش‌ها
من به هم‌افزایی و همکاری در علم و تجمیع علوم معتقدم. هیچ‌کس را نباید پس زد. باید گفت هرکس به هر نتیجه‌ای رسیده‌است، آن را روی میز بگذارد تا در کنار دستاوردهای دیگران قرار بگیرد، چون زندگی اجتماعی متعلق به همۀ ماست. همه داریم در این فضا زندگی می‌کنیم. بهبود زندگی اجتماعی متعلق به همه و آرمان همه است. دانش، پایه و لازمه و پیشگام بهبود زندگی اجتماعی است. هرکس هر علمی دارد بیاورد. اشکالی ندارد. مباحثه می‌کنیم، مباحثه نه برای نفی، بلکه برای تکمیل و اصلاح و ارتقا.
خلاصه سخن
عرضم را خلاصه می‌کنم. انسان و جامعه تا ابد نیازمند رشد علمی هستند. هیچ دانشی نباید محدود شود و از عرصۀ پژوهش و ارتقا کنار برود. من معتقدم بهترین جامعه، جامعه‌ای است که از انسان‌های عالِم تشکیل شده باشد. فرقی نمی‌کند چه شغلی داشته باشند. این ربطی به شغل ندارد. حداقل بخش مهمی از آن به شغل ربطی ندارد. یک نفر ممکن است کفاشی کند، اما فلسفه و ریاضیات بداند، منطق و فیزیک وشیمی بداند، روان‌شناسی و حسابداری و علم مدیریت بداند. چه اشکالی دارد؟ دانش سطح فهم و دریافت انسان از عالَم را بالا می‌برد و افق نگاه انسان را گسترده‌تر می‌کند و فضایی برای رشد انسانیتِ انسان و شکوفایی او باز می‌کند.
امیدوارم همان‌طورکه سال‌های سال، بلکه قرن‌ها، ایرانی‌ها در عرصۀ دانش پیشگام و پیشتاز بوده¬اند، ان‌شاءالله در آیندۀ نزدیک هم سهم خودشان را در توسعۀ دانش بشری به‌خوبی ایفا کنند.
 

فصل چهارم : سیاست از منظر مدیریت کلان
درس¬گفتار شانزدهم_ سیاست داخلی و سیاست خارجی

چکیدۀ درس‌گفتار
	حکومت¬ها در مقام حکم¬رانی دو سیاست داخلی و خارجی را اعمال می‌کنند.
	 معیارها و نظام ارزشی در سیاست داخلی و سیاست خارجی معمولاً باهم متفاوت است. اما من فکر می‌کنم سیاست خارجی باید ادامۀ سیاست داخلی باشد. مبانی سیاست داخلی و خارجی یکی است. 
	دنیا را باید با اندیشه و گفت‌وگو و مباحثه و نظر مردم اداره کرد.
	 فرمول ساده‌ای داریم. در داخل کشور، حکومت باید برآیند ارادۀ مردم و نمایندۀ ارادۀ آن‌ها باشد. در سطح جهان هم جهان باید با ارادۀ ملت‌ها اداره شود. 
	بعضی‌ها فکر می‌کنند اگر نظمی در جهان وجود دارد، باید در مقابل آن تسلیم شویم تا نقشی پیدا کنیم.
	من معتقدم همان‌طورکه در عرصۀ داخلی همه‌چیز باید شفاف باشد، در صحنۀ بین‌المللی هم باید همین‌گونه باشد.
	منافع ملی‌مان را در راستای منافع ملی همۀ ملت‌ها می‌دانیم و تقابلی نمی‌بینیم. این تقابل یعنی تقابل میان منافع ملت¬ها با هم ناشی از تعریف غلط و شیطانی از منافع و روابط است. ما باید تعریف را درست کنیم، حوزۀ اندیشه و گفت‌وگوی دانشمندان را فعال کنیم، به بسیج آزادی‌خواهان جهان بپردازیم و ضرورت اصلاحات اساسی در نظام بین‌الملل را بیان کنیم. راهی جز این نداریم.
متن درس‌گفتار
وضع موجود حکومت¬ها در تفکیک بنیادی سیاست داخلی و خارجی 
تفکیک  ناموجّه میان سیاست داخلی و خارجی
یکی از بحث‌های مهم حکم¬رانی، سیاست داخلی و سیاست خارجی است. حکومت¬ها هم دو سیاست داخلی و خارجی را اعمال می‌کنند. معیارها و نظام ارزشی در سیاست داخلی و سیاست خارجی معمولاً باهم متفاوت است. البته نظام غیرانسانی حاکم بر جهان باعث شده‌است که این تفکیک اتفاق بیفتد. یعنی دولت‌ها حداکثر کردن منافع ملی را اصل قطعی می‌دانند، ولو به ‌ضرر دیگران باشد. من این را قبول ندارم و فکر می‌کنم سیاست خارجی باید ادامۀ سیاست داخلی باشد. مبانی سیاست داخلی و خارجی یکی است. ما نمی‌توانیم دو جور عمل کنیم، چون در همه‌جا با انسان‌ها طرف هستیم. اگر در داخل کشور عدالت را می‌خواهیم، آیا بیرون از اینجا نباید عدالت بخواهیم؟ یا اگر در کشور خودمان احترام به انسان‌ها را می‌خواهیم، در خارج کشور نباید آن را بخواهیم؟ اگر رشد و پیشرفت اقتصادی را می‌خواهیم، آیا برای دیگران نباید بخواهیم؟ کمال و امنیت هم همین‌طور، صلح و کرامت همین‌طور، همه‌چیز همین‌طور.
مرزهای سیاسی مرزهای انسانی نیستند. در بهترین حالت، مرزها برای تقسیم کارند
ما با انسان‌ها مواجهیم. این مرزهای سیاسی انسانی نیستند، بلکه مرزهای تحمیلی قدرت‌ها هستند و در بهترین حالت، مرزهای تقسیم کارند. نمی‌توانیم بپذیریم یک‌ عده از انسان‌ها فقیر و عدهای برخوردار باشند. یعنی نباید طوری عمل کنیم که خودمان به قیمت فقر دیگران ثروت¬مند شویم.
خوشبختی یک عده به قیمت بدبختی دیگران همان داروینیسم است
این همان داروینیسم سیاسی است که جهان را به این وضع کشانده‌است. ما این مبناها را قبول نداریم. انسان‌ها نباید برای بقا باهم در تنازع باشند. انسان‌ها باید برای اعتلا باهم در تعاون باشند. باید همه کمک کنند تا دنیای بهتری ساخته شود و همه رشد کنند و عدالت و آزادی باشد. همه باید کمک کنند تا جامعۀ بشری به کمال برسد. ما هرطور که در داخل عمل می‌کنیم، باید در بیرون هم همان‌طور عمل کنیم. یک استاندارد رفتاری بیشتر وجود ندارد.
ظلم داخلی با ظلم خارجی فرقی ندارد
در اینجا دو ملاحظه وجود دارد. ملاحظۀ اول این است: اگر در داخل کشور، ظلمی را برنمی‌تابیم، آیا می‌توانیم در برابر ظلم بیرون از کشور سکوت کنیم و بگوییم ظلم به مردم خودمان اشکال دارد، اما ظلم به مردم کشور دیگر اشکال ندارد؟ یا برعکس، اگر در هرجای دیگر دنیا ظلم شد، دادوبیداد راه بیندازیم، اما اگر به مردم خودمان ظلم کردیم، بگوییم اشکالی ندارد؟ یا اگر در یک جای دنیا آزادی مردم محدود شد، سروصدا و اعتراض و فریاد راه بیندازیم، اما اگر آزادی مردم خودمان را محدود کردیم، بگوییم اشکال ندارد؟ یا اگر در یک‌ جای دنیا براثر سیاست‌های اشتباه فقر فراوان شد اعتراض کنیم، اما در برابر سیاست‌های اشتباه خودمان که باعث فقر مردم می‌شود سکوت کنیم؟ این کار شیطانی و غلط است. فقر برای همه‌جای دنیا بد است. ما اگر نمی‌خواهیم دیگران سر ما کلاه بگذارند، نباید سر دیگران کلاه بگذاریم. ما باید در تعاملات و گفت‌وگوها با احترام دوطرفه عدالت را مراعات کنیم. ما خواهان کرامت همۀ انسان‌ها هستیم. ما کرامت یک گروه را در گرو تحقیر دیگران نمی‌دانیم. ما رفاه یک‌ عده را در گرو فقر و نابرخورداری دیگران نمی‌دانیم. اصلاً نگاه ما این‌گونه نیست. داخل و خارج یکی است. هرچه را که برای اینجا می‌خواهیم برای آنجا هم می‌خواهیم و هرچه را که برای آنجا می‌خواهیم برای اینجا هم می‌خواهیم. به ‌هرچیزی که در بیرون رضایت دادیم باید در اینجا هم رضایت بدهیم. به هرچیزی اعتراض کردیم باید در اینجا هم اعتراض کنیم و برعکس. این یک ملاحظه است.
ما با نظم ناعادلانۀ جهان، عادلانه برخورد می‌کنیم و ظلم¬شان را نمی‌پذیریم
ملاحظۀ دوم این است که بعضی‌ها ممکن است بگویند «نظام حاکم بر جهان ناعادلانه است. شما می‌خواهید چه‌کار کنید؟» جواب ما این است که «ما با عدالت با آن‌ها برخورد می‌کنیم. با ظلم¬شان مقابله می‌کنیم؛ نه مقابلۀ نظامی، بلکه مقابلۀ انسانی. ظلم¬شان را هرگز نمی‌پذیریم».
سیاست در همه‌جای دنیا یعنی ادارۀ جامعه براساس ارادۀ مردم
دنیا را با اندیشه و گفت‌وگو و مباحثه و درنهایت با نظر مردم اداره باید اداره کرد. فرمول ساده‌ای داریم. حکومت در داخل کشور باید برآیند و نمایان¬گر ارادۀ مردم باشد. در سطح جهان هم می‌گوییم جهان باید با ارادۀ ملت‌ها اداره شود.
در اختلافات و دعواهای خارج از کشور چه کنیم؟
در اختلافات کشورهای همسایه، هرچه را اکثریت مردم پذیرفتند، ما هم بپذیریم. نیازی به مداخله و درگیری و صف‌بندی نیست. فرمول ساده است. برای آمریکا هم همین را باید بخواهیم، برای عربستان هم همین را بخواهیم، برای آفریقا، آمریکا، ژاپن، چین، سوریه، کویت و هر جای دنیا  باید همین را بخواهیم. باید به خواستۀ مردم احترام بگذاریم، چون همان‌گونه که در کشور خودمان خواستۀ مردم را می‌پذیریم، در آنجا هم همین‌طور است. اگر همه این‌طور نگاه کنند، دیگر دعوایی نمی‌ماند، دخالت در کشورهای دیگر باقی نمی‌ماند، جنگی نمی‌ماند، کارخانۀ اسلحه‌سازی و کشتاری برجا نمی‌ماند.
مبارزه با ظلم لزوماً به‌معنای جنگیدن نیست
اما نظام ظالمانه است. باید جلوی ظلم آن‌ها بایستیم و بگوییم این ظلم را نمی‌پذیریم. بگوییم اگر به سرزمین ما تجاوز کردید، دفاع می‌کنیم. ما در سطح جهان آگاهی‌بخشی می‌کنیم. اگر توانستیم، سازوکارهای سازمان ملل، سازوکارهای جهانی و سازوکار‌های جدید درست کنیم که قدرت ملت‌ها احیا شود و جلوی ظلم مستکبرین را بگیرد، حتماً این کارها را می‌کنیم، اما نمی‌جنگیم. اصل در مناسبات جهانی بر ارتباط و همکاری است، همان‌طورکه در سطح ملی، اصل بر ارتباط و همکاری و تعاون و عدالت و آزادی و صلح است، در سطح جهان هم همین است. همه باید باهم ارتباط داشته باشند و همکاری و توافق کنند. همه باهم باید دنیای بهتری را بسازیم. این هم¬راهی چگونه میسّر می¬شود؟ با عدالت. عدالت کی اتفاق می‌افتد؟ با احترام و به رسمیت شناختن حقوق همدیگر. باید در برابر عدالت تسلیم باشیم، به آرای ملت‌ها احترام بگذاریم و جهان را با نظر عموم ملت‌ها اداره کنیم.
منطق انسانی بسیار روشن و مقاومت‌ناپذیر است
 این منطق بسیار روشن است و کسی نمی‌تواند با این منطق در دنیا مقابله کند. در مقطع کوتاهی، ما این را مطرح کردیم و بسیاری از قدرت‌های بزرگ احساس خطر کردند. اگر ادامه پیدا می‌کرد، الآن جهان وضع بهتری داشت، ولی متأسفانه نشد.
تعامل با جهان یعنی همکاری برای احقاق حقوق ملت‌ها، نه تسلیم
بعضی‌ها فکر می‌کنند ما باید تسلیم نظم جهانی شویم و نقشی در آن میان پیدا کنیم تا تکه نانی هم جلوی ما بیندازند. تعامل با تسلیم فرق می‌کند. تعامل یعنی همکاری برای اصلاح وضع جهان، بازستاندن حقوق ملت‌ها، اجرای عدالت و احیای احترام؛ اما تسلیم یعنی نابودی یک ملت.
مذاکرۀ پنهانی نداریم
من معتقدم همان‌طور که در عرصۀ داخلی همه‌چیز باید شفاف باشد، (تمام تصمیمات حکومت باید برای مردم شفاف باشد، تصمیمات باید برآمده از ارادۀ مردم باشند و مردم هم از آن‌ها مطلع باشند) در صحنۀ بین‌المللی هم باید همین‌گونه باشد. الآن مخفیانه در اتاق‌های سربسته می‌نشینند و برای سرنوشت جهان تصمیم می‌گیرند. این روش، سبکِ نظام شیطانی است. همان طاغوت است و ضدانسانی است و رشد انسان در آن اتفاق نمی‌افتد. 
درگیر کردن و بسیج افکار عمومی دنیا راه¬ مقابله با ظلم جهانی است
آن زمان که بحث مذاکرۀ ما بود، من گفتم مذاکرۀ پنهانی معنا ندارد، برویم سازمان ملل و جلوی دوربین‌ها باهم گفت‌وگو کنیم تا همه بدانند. ما برای تأمین منافع ملی خودمان گفت‌وگو می‌کنیم، اما هیچ‌وقت منافع دیگران را کنار نمی‌گذاریم. منافع ملی‌مان را در راستای منافع ملی همۀ ملت‌ها می‌دانیم و تقابلی نمی‌بینیم. این تقابل یعنی تقابل میان منافع ملت¬ها با هم ناشی از تعریف غلط و شیطانی از منافع و روابط است. ما باید تعریف را درست کنیم، حوزۀ اندیشه و گفت‌وگوی دانشمندان را فعال کنیم، به بسیج آزادی‌خواهان جهان بپردازیم و ضرورت اصلاحات اساسی در نظام بین‌الملل را بیان کنیم. راهی جز این نداریم.
چگونگی رفتار با همسایه‌ها
با همسایه‌ها باید با عدالت، احترام، دوستی و محبت رفتار کنیم. آیا می‌شود کسانی بی‌احترامی کنند و احترام تحویل بگیرند یا ظلم کنند و عدالت تحویل بگیرند؟ نه نمی¬شود. به‌خصوص در منطقه ما و کشور ما، با آن تاریخ بزرگ و شکوهمند آن، باید روابط با همسایه‌ها خیلی خوب تنظیم شود. باید با همسایه‌ها خیلی خوب تعامل کرد و در کنارشان بود. باید از آن‌ها پشتیبانی‌ کرد. باید آن‌ها را به مشارکت دعوت کرد. ما باید منطقه و جهان را باهم اداره کنیم. خلاصه، از نگاه من، سیاست خارجی و داخلی از هم جدا نیستند. می‌بینیم که در دنیا کشوری را ضعیف می‌کنند و بعد چند قرارداد را به او تحمیل می‌کنند. ما حق نداریم چنین کنیم، حتی اگر طرف‌ مقابل ما بسیار ضعیف شده باشد.
آرمان ایرانی ما عدالت است
عدالت است که انسانیت را احیا می‌کند. این فرق ما ایرانی‌ها با بقیۀ قدرتمندان جهان است. این فرق فرهنگ و آرمان ماست. پیام ما برای بشر این است. قدرت بزرگی هم آمده‌است و می‌خواهد زور بگوید. ما از او می‌خواهیم عدالت را اجرا کند. ما به او اجازۀ زورگویی نمی‌دهیم. چرا باید زیر بار زور برویم؟ متأسفانه چون خود حکومت برای برخی اصالت پیدا می‌کند، بعضی‌ها برای چند روز ماندگاریِ بیشتر در کرسیِ قدرت، حاضرند منافع و عزت ملی را از دست بدهند. اگر حکومتی نخواهد خلاف منافع ملت خود یا خلاف منافع سایر ملت‌ها اقدامی کند، دلیلی ندارد که تصمیمات اصلی‌اش را از مردم پنهان کند. هرجا پنهان‌کاری کرد یا منافع ملی دارد بر باد می‌رود یا منافع دیگران دارد برباد می‌رود یا هردو. این کار چه ارزشی دارد؟ چطور برای مردم تصمیم می‌گیریم و مردم اطلاع ندارند؟ این ضد فلسفۀ تشکیل حکومت است.
امروز وقت بالا بردن پرچم آرمان‌ها و ارزش‌ها توسط ملت ایران است
 امروز وقت آن است که ملت ایران پرچم انسانیت و عدالت و احترام را در دنیا به اهتزاز درآورند و همه را به این راه دعوت کنند. امروز مشکلات شدیدی در تحریم و مسائل پیدا کرده‌ایم. دو راه‌حل پیشِ‌روی ماست؛ اول این‌که به مردم برسیم، همین ثروت طبیعی را به مردم بسپاریم، به مردم آزادی عمل بدهیم، دولت را سروسامان دهیم و بگذاریم مردم فعالیت کنند؛ دوم این‌که سیاست خارجی را تنظیم کنیم و با جهان همکاریِ مسالمت‌آمیز داشت باشیم و صلح و دوستی و برادری در سایۀ عدالت و احترام را پیشۀ خود کنیم. خواهیم دید که مسائل به‌سرعت برطرف می‌شوند.
محدودیت مردم ایران در داخل و خارج
متأسفانه مردم کاملاً در داخل محروم شده‌اند و هیچ اقدامی به‌ نفع مردم، برای آزادی، ثروتمند شدن و قدرت گرفتن مردم، انجام نمی‌شود. ثروت‌ها احتکار و انحصار شده‌اند. راه‌ها بسته شده‌اند و فرصت‌ها محدود گشته‌اند. در عرصۀ جهانی هم چشم‌ها به دو سه کشور دوخته شده‌اند و همۀ امور به آن‌ها گره زده شده‌است. یعنی به آن‌ها اجازۀ دخالت در مسائل داخلی داده شده‌است. با این کارها به جایی نمی‌رسیم.
ریشه‌یابی قفل شدن مردم توسط حکومت در داخل و خارج
به این دلیل به این نقطه رسیده‌ایم که حکومت خودش را تام‌الاختیار می‌داند و مردم را به‌حساب نمی‌آورد. انواع سیاست‌ها در کشورهای مختلف از طرف ملت ایران اعمال می‌شوند، اما مردم اصلاً خبر ندارند. نتیجۀ این کار می‌شود فاصله و دوری و اختلاف. سیاست داخلیِ آشکار حق مردم است. باید ارادۀ مردم حاکم باشد و عدالت و احترام و آزادی حکم‌فرما شود. در سطح جهانی هم آزادی همۀ ملت‌ها، حق تعیین سرنوشت همۀ ملت‌ها و احترام همۀ ملت‌ها باید محفوظ باشد. 





بخش سوم : مبانی نگرشی نظریه مدیریت ایرانی

	چیستی مبانی نظریه مدیریت ایرانی
	توحید و انسان
	فلسفه تاریخ، هدایت و فرایند ظهور
	نقش شیطان
	آزادی
	عدالت
	فلسفه تشکیل حکومت¬ها









درس¬گفتار هفدهم-چیستی مبانی نظریه مدیریت ایرانی


تا به اینجا مباحثی را دربارۀ مدیریت مطرح کردیم. موضوعات مدیریتی خاصی را هم مورد بررسی، ارزیابی و کندوکاو قرار دادیم. از این درس¬گفتار به بعد، می‌خواهیم دربارۀ مبانی صحبت کنیم.
نظریه، رویکرد یا ایده
بحثی که مطرح کرده‌ایم شاید هنوز نمی‌تواند در قالب یک نظریه صورت‌بندی شود، بلکه بیشتر یک رویکرد با ایدۀ مرکزی است. اما صرفاً بابت نام‌گذاری، اسم آن را «نظریه» گذاشته‌ایم. طبیعی است که همه نظریه¬ها در مسیر توسعه و پدیدآیی همین مسیر را طی¬کرده-اند، انگار که ما نهال را به نام آینده¬اش، «درخت» نام¬گذاری کرده باشیم.
بحث ما تلاش برای صورت‌بندی اجمالی یک تجربۀ مدیریتی است
معلوم است که تمام مکاتب مدیریتی از دل یک سلسله تجربیات مدیریتی جوانه زده‌اند. برای ما نیز همین‌طور است، زیرا من یک دورۀ طولانی تجربه اندوخته‌ام و مطالعات و مباحث سنگینی نیز در کنار آن با کارشناسان مختلف داشته‌ام. اما خاستگاه اصلی این فهم¬ها و برداشت¬ها همان تجربیات بوده‌اند.
فهم تجربی از ضرورت اتکا به مبانی
من از دل این تجربیات، به این نتیجه رسیده‌ام که بین روش‌ها، مکاتب و رویکردهای مدیریتی با مبانی نظری ارتباط معنادار وجود دارد. منظور از مبانی نظری مباحثی هم¬چون نوع نگاه به انسان، جهان، خدا، حکومت، مردم و روابط آن‌هاست. تمام کسانی که دربارۀ مدیریت نظریه داده‌ یا مکتبی را ایجاد کرده‌اند، با نگاهی خاص به موضوعات مذکور، نظریۀ خود را پایه‌گذاری کرده‌اند.
بخش قبل، موردکاوی آسیب‌شناسانه
ما در این سلسله‌ درس¬گفتارها در دو بخش بحث می¬کنیم. پس از بخش مربوط به درآمد بحث¬ها  بخش دوم تجربیات مدیریتی‌ای هستند که با موردکاوی‌ها و موردپژوهی‌های آسیب-شناسانه همراه‌اند. البته تعداد آن موارد خیلی بیشتر است، ولی برای اختصار و جلد اول، آن‌ها را در چند عنوان محدود کرده‌ایم و در کنار تجربیات خود، تجربیات دیگران را نیز درنظر گرفته‌ایم. لذا بخش دوم مجموعاً تجربی است.
معرفی بخش سوم نظریۀ مدیریت ایرانی
بخش سوم به طرح مبانی نظریِ نوع نگاه ما در مدیریت کشور اختصاص دارد، مانند نگاه به انسان، نگاه به جامعه، نگاه به رابطۀ انسان با خدا، رابطۀ انسان با جهان، رابطۀ انسان با سایر انسان‌ها، مسائل جهانی و بین‌المللی؛ که برآمده از نوع نگاه ما به انسان، خدا، جامعه و جهان است. در آن فصل، دوباره مباحث اساسی انسانی و حقوق اساسی انسان را طرح می‌کنیم. این مباحث حقوق اساسی، پایۀ ادارۀ جامعه و نیز مبنای پیشنهادهای عملی ما دربارۀ مدیریت جامعه هستند.
فهم‌های تجربی را از دل تخصص‌های گوناگون عبور داده‌ایم
من تخصص فلسفی و عرفانی و کلامی ندارم. مباحث عمدتاً براساس تجربیات خودم و البته مطالعۀ تجربیات دیگران در عرصۀ مدیریت است. طی حدود هشت سال اخیر، جلسات فشرده و گوناگونی با اهل‌نظر داشته‌ام. با دوستانی که در زمینه فلسفه، عرفان نظری، مدیریت، اقتصاد و بخش‌های گوناگونِ موردنیاز جامعه تخصص دارند و صاحب‌نظر هستند، جلسات مفصّل داشته‌ام، گاهی جلسات پنج‌ساعته که هر هفته تکرار شده‌اند.
تلاش برای اتصال میان تجربیات مدیریتی با مبانی نظری
من با استفاده از این‌ مباحث نظری، توانستم اتصالی بین تجربیات و مبانی نظری درمورد انسان، خدا، جامعه و روابط آن‌ها برقرار کنم. تأکید می‌کنم که من تحصیلات فلسفی و علوم انسانی ندارم. این‌که چگونه این مباحث صورت‌بندی و طبقه‌بندی شوند و در قالب‌های جدیدی قرار بگیرند  کار اهل فن است . در نتیجه این تلاش علمی متخصصین است که نظریه در صورت نهایی خود در معرض مقایسه با اندیشۀ دیگران قرار می‌گیرد  و وضوح و تمایز کامل را پیدا خواهد کرد. در واقع این اثر بیشتر برای آغاز یک حرکت علمی از سمت تجربیات مدیریت کلان به سمت مبانی نگرشی بوده است و به انتها و اتمام رساندن این مسیر علمی با اهتمام جمعی اهل نظر در حوزه¬های تخصصی مرتبط میسر خواهد بود.
دعوت از متخصصان برای تکمیل مباحث
من همین‌جا از همۀ متخصصان، به‌ویژه کسانی که در زمینۀ مدیریت و اقتصاد، جامعه-شناسی و مبانی فکری و فلسفه صاحب‌نظرند، دعوت می‌کنم که در تکمیل بحث مشارکت کنند. آن را صورت‌بندی و طبقه‌بندی کنند و به آن شکل بدهند.
فهم‌های تجربی من متعلق به خودم نیستند
زندگی‌ من متعلق به مردم ایران است. من از خودم منبعی نداشته‌ام، بلکه فرصت‌ها را مردم در اختیار من قرار داده‌اند و قریب به سی سال تجربه کرده‌ام. من هم به بهبود کار و استفاده از دانش در ارتقای مدیریت علاقه‌مند بوده‌ام. ملت برای این تجربه¬اندوزی¬ها هزینه کرده‌اند. درواقع، معتقدم اگرچیزی دارم و فهمی دارم، متعلق به ملت است. از این جهت بیان و نشر این تجربیات را وظیفه خود در قبال مردم و کشور می¬دانم.
همچنان شاگردم
این ایده را با صاحب‌نظران درمیان گذاشته‌ام تا با کمک آن‌ها، اصلاح و تکمیل بشود. از نقد آن‌ها استقبال می‌کنم. بدانید که همچنان خودم را در محضر استادان و صاحب‌نظران رشته‌های گوناگونِ مدیریت و علوم انسانی، دانشجوی سال اول و حتی شاگرد کلاس اول می‌دانم. از آن‌ها قلباً تشکر می‌کنم و حتماً مطالب بسیار زیادی را همچنان از آنان فراخواهم¬گرفت.  
درس¬گفتار هجدهم_  توحید و انسان
چکیدۀ درس‌گفتار
	اولین بحث در مبانی به فهم ما از خدای متعال برمی‌گردد. ما به توحید در آفرینش معتقدیم. یعنی خدا یکی است و احد و واحد است. خدا حقیقت هستی است و حقیقت همۀ ارزش‌هایی است که ما تصور می‌کنیم، یعنی ذات مهربانی، ذات علم، ذات حکمت، ذات قدرت، ذات رأفت، ذات بخشندگی، ذات ستاریت، ذات بزرگی، ذات عزت و ذات عظمت.
	خدا موجودی به‌ نام «انسان» خلق کرده‌است. این انسان آن‌قدر مهم بود که وقتی خدای متعال او را خلق کرد، به خودش تبریک گفت. مهم‌ترین ویژگی‌ای که خدای متعال در انسان قرار داده‌ «اختیار» است. مأموریت این انسانی که روی زمین قرار داده شده‌ چیست؟ حقش چیست؟ من معتقدم حق و مأموریت یکی است، دو روی یک سکه است. 
	اولین حق انسان حق حیات است. تا انسان در این زمین حیات نداشته باشد، فرصتی برای شکوفایی و بروز استعدادها و توانمندی‌هایش باقی نمی‌ماند. دومین حق انسان حق رشد و کمال است. خدای متعال قدرت اندیشیدن و تفکر را برای تصمیم‌گیری به بشر داده است. اگر میزانی برای انتخاب درست نباشد انسان به شکوفایی نمی‌رسد. عقل معیار درست اندیشیدن است. خداوند در خارج از وجود انسان هم لطف کرده و پیامبران را فرستاده‌است تا انسان آن استعدادها را در خودش شکوفا کند. فراگیری و میزان شکوفایی انسان بی‌نهایت است و خدا حدی برای انسان قرار نداده‌است.
	طبیعت و ثروت طبیعی بستر رشد و شکوفایی انسان را فراهم می‌کنند. ثروت طبیعی، به‌موازات رشد علمی، در جامعۀ انسانی توسعه پیدا می‌کند و نامحدود است. ریشۀ تمام مشکلات جامعۀ بشری از فهم نادرست همین دو سه مطلبی است که عرض کردم، از انسان، رابطه‌اش با خدا، رابطه‌اش با جهان و رابطه‌اش با دیگران. بسیاری از استعدادهای انسان در ارتباط با دیگران شکوفا می‌شوند. لازمۀ توحید یکسان‌سازی در اجتماع نیست. 

متن درس‌گفتار
فهم ما از خدا
اولین بحث در مبانی به فهم ما از خدای متعال برمی‌گردد. ما به توحید در آفرینش معتقدیم. یعنی خدا یکی است و أحد و واحد است. اصلاً جز خدا چیزی در عالم وجود مستقل ندارد. خدا بی‌نهایت و واجد همۀ صفات و اسماء مثبت و توانمندی‌های بی‌نهایت است. درواقع تمام اسماء الهی یکی هستند. یعنی علم خدا همان قدرت خداست، قدرت خدا همان رأفت خداست، رأفت خدا همان بخشندگی خداست، بخشندگی خدا همان حکمت خداست و همین‌طور بقیۀ اسماء الهی.
خدا صمد است
تنها حقیقت واقع در عالم هستی همان خدای متعال است و این خدا تجزیه‌پذیر نیست، یکپارچه است. تمام اسماء الهی ـ که بیش از هزار اسم برای خدا برشمرده‌اند ـ تجلیات خداوندند و در کوچک‌ترین ذرات عالم جاری‌اند. آن چیزی که در تمام عالم جاری است ارادۀ الهی است، علم و حکمت الهی است. خدا قادر و یگانه و بی‌همتاست. همه‌جای عالم پر از خداست و هیچ‌جای عالم خالی از خدا نیست. خداوند حقیقتِ هستی و حقیقتِ همۀ ارزش‌هایی است که ما تصور می‌کنیم، یعنی ذات مهربانی و علم، ذات حکمت و قدرت، ذات رأفت و بخشندگی، ذات ستّاریت و بزرگی، ذات عزت و عظمت.
انسان جلوۀ اسماء الهی
این خدای قادر بی‌همتا همه‌جا هست و تمام اسماء او در کوچک‌ترین ذره‌های عالم وجود دارند. به این ‌معنا که این خدا می‌تواند تمام پدیده‌های عالم را از کوچک‌ترین ذرۀ عالم بیافریند و از دل آن بیرون بیاورد و تمام اسماء را در آن متجلّی کند. این خدای متعال موجودی به ‌نام «انسان» خلق کرده‌است. یکی از اسماء الهی «خالق» است. خدا خالق است و همۀ موجودات را خلق کرده‌است و همۀ موجودات تجلی و آیه‌ای از وجود خدای متعال هستند.
تبریک خدا به خود
«انسان» آن‌قدر مهم بود که خدای متعال وقتی او را خلق کرد، به خودش تبریک گفت و فرمود: «فَتَبَارَکَ اللَّهُ أَحْسَنُ الْخَالِقِینَ.»  خدا نیازی به تبریک ندارد، بلکه می‌خواهد عظمت موجودی را که خلق کرده‌است به ما و جهان یادآوری کند. موجود بسیار مهمی خلق کرده‌است. از نگاه بعضی عرفا و کسانی که نگاه‌های ظریف دارند و ذوقی نگاه می‌کنند، علت تبریک خدا به خودش این بود که وقتی خداوند انسان را پیشِ‌روی خود گذاشت، این انسان آینه‌ای شد که خدا را بازتاب داد و خدا خودش را در او دید. یعنی انسان درواقع بازتاب خدا در عالم هستی است و آمده‌است که خدا را معرفی کند.
خودشناسی (انسان‌شناسی)، مسیر شناخت خدا
معلوم است که ما نمی‌توانیم بر بی‌نهایت احاطه پیدا کنیم. خدا بی‌نهایت و خالق است. ما مخلوقیم. هیچ مخلوقی نمی‌تواند به خالق احاطه پیدا کند. برای شناخت او باید صفات و ویژگی‌هایش را شناخت. این ویژگی‌ها در کجا متجلی‌اند و چه مخلوقی ظرفیت بالاترین تجلی‌گری اسماء را دارد؟ انسان؛ به‌ همین سبب، انسان در عالم هستی مهم است و به او «اشرف مخلوقات» می‌گویند.
اراده و اختیار، سرّ اشرف مخلوقات بودن انسان 
فرق این انسان با بقیۀ مخلوقات چیست که می‌تواند همۀ اسماء الهی را در خودش متجلی کند؟ تجلی حدی ندارد. تجلی‌گری بی‌نهایت است. مهم‌ترین ویژگی‌ای که خدای متعال در انسان قرار داده اختیار است. همۀ موجودات در دایرۀ ثابتی حرکت و زندگی می‌کنند. در نگاه کلان، آن‌ها هم یک سیر تکاملی را طی می‌کنند، اما اختیاری ندارند. آن یک صیرورت تکوینی   است، چون جهان رو به کمال و خداست. اما فقط انسان است که اختیار دارد و با اختیار خودش باید این مسیر را طی کند. به‌ همین‌ دلیل، سرعت او از منفی بی‌نهایت تا مثبت بی‌نهایت متغیر است، چون خودش انتخاب می‌کند. این انسانی که خدا خلق کرده سرشار از استعداد و توانمندی‌های گوناگون است. یعنی ظرفیت بروز دادن اسماء الهی را دارد. یعنی انسان استعداد علم‌آموزی و کشف علمی دارد. چقدر؟ بی‌نهایت. او استعداد قدرت دارد، استعداد عزت دارد، استعداد محبت دارد. تا کجا؟ تا بی‌نهایت. ابعاد وجودی انسان بی‌نهایت است. خدا انسان را خلق کرده و در زمین قرار داده‌است.
حق و مأموریت انسان، دو روی یک سکه
حالا می‌خواهیم به‌سراغ این انسان بیاییم. پرسش این است که مأموریت انسان روی زمین چیست؟ حقش چیست؟ من معتقدم حق و مأموریت یک چیزند. این‌ها دو روی یک سکه‌اند.
حق حیات
اولین حق انسان حق حیات است. تا این انسان در این زمین حیات نداشته باشد، فرصتی برای شکوفایی و بروز استعدادها و توانمندی‌هایش باقی نمی‌ماند. همۀ انسان‌ها حق حیات دارند و این بسیار مهم است، به‌طوری‌که هیچ انسانی _ مگر در موارد بسیار استثنایی_ حق ندارد حق حیات انسان دیگری را از او سلب کند. سلب حیات یک انسان با سلب حیات کل انسان‌ها معادل است، چون همۀ انسان‌ها از یک حقیقت، از یک نفس واحد و از یک حقیقت واحد به‌ نام «فطرت و انسانیت» هستند و حق حیات دارند. بخش مهمی از این تلاش‌های معیشتی و فعالیت‌ها برای حفظ حیات صورت می‌گیرند؛ چون انسان عقلاً مکلف است حیات خودش را حفظ کند.
حق رشد و کمال
حق دوم انسان، حق رشد و کمال است. اگر انسانی خلق شود، اما از ابتدای عمر تا آخر، هیچ‌کدام از اسماء الهی در وجودش شکوفا نشوند، خلق او چه معنایی دارد؟ چه ارزشی ایجاد شده‌است؟ تفاوت¬اش با بقیۀ موجودات چیست؟ انسان حق دارد که این اسماء و صفات الهی را در وجودش شکوفا کند و بروز بدهد. او حق دارد علم، رحمت، قدرت، حکمت، عزت، معرفت، عظمت و همۀ این‌ها را در خودش بروز دهد. من اسمش را «حق رشد و کمال» گذاشته‌ام. او حق دارد رشد و کمال داشته باشد.
اختیار و اندیشه، راه رشد و کمال انسانی
راه رشد و کمال چیست؟ خدا راه را باز کرده و به ما اختیار داده است. اختیار یعنی تصمیم بگیریم و انتخاب کنیم. وقتی بخواهیم تصمیم بگیریم و انتخاب کنیم، اگر قدرت اندیشه و تفکر نداشته باشیم، نمی‌توانیم انتخاب کنیم. در این صورت، اختیار بی‌معنا می‌شود. پس خدای متعال قدرت اندیشیدن و تفکر را هم داده‌است. حد تفکر و اندیشه بی‌نهایت است و سقفی ندارد. ابعاد وجودی انسان سقفی ندارند و بی‌نهایت‌اند. اندیشه در خدمت شکوفایی آن ابعاد است و نمی‌تواند محدود باشد.
عقل، میزان اندیشه و اختیار
خدا به ما عقل و قدرت اندیشه داده‌است تا ما بیندیشیم و انتخاب کنیم. اگر میزان و معیاری نباشد که درست انتخاب کنیم، به شکوفایی نمی‌رسیم. خدا میزان را هم در ما قرار داده‌ و آن عقل است. عقل درواقع معیار و منطق درست اندیشیدن و منطق انتخاب درست است.
پیامبران، یاری‌دهندگان بیرونی برای رشد انسان
خداوند لطف دیگری هم به انسان ارزانی داشته و پیامبران را برای کمک فرستاده‌است . خداوند انسان‌های کامل را به‌عنوان الگو، هشداردهنده، بیدارکننده، راهنما، نمونه و هرچه که اسمش را بگذاریم، فرستاده‌است تا انسان آن استعدادها را در خودش شکوفا کند.
فراگیری و میزان شکوفایی انسان بی‌نهایت است
خداوند حدی برای شکوفایی مقرر نکرده‌ و این شکوفایی را مختص گروهی از انسان‌ها قرار نداده‌است. خدا نخواسته حتی یک ‌نفر در این مسیر مردود شود یا شکوفا نشود. برای روشن شدن مطلب، مثال ساده‌ای می‌زنم. باغبانی صد درخت سیب کاشته‌است و دوست دارد هر صد درخت او همۀ ظرفیت‌های خود را برای شکوفایی و دادنِ بهترین سیب‌ها به‌کار ببرند. اگر حتی یک سیب خراب شود، باغبان ناراحت می‌شود. باغبان درخت را برای میوه ندادن و خراب شدن نکاشته‌است. خدا هیچ انسانی را برای سقوط خلق نکرده‌است. او هیچ انسانی را برای ضایع شدن استعدادها و توانمندی‌هایش خلق نکرده‌است. همه را آفریده¬ تا به وصال خودش برسند. همه را برای رشد و عظمت بی‌نهایت و برای بزرگی و کرامت بی‌نهایت خلق کرده و اسبابش را هم فراهم کرده‌است.
زندگی اجتماعی، ملاک سعادت و شکوفایی انسان‌ها
چه‌وقت ما بهترین زندگی اجتماعی را خواهیم داشت؟ وقتی استعدادها و توانایی‌های ما شکوفا شوند. هرچقدر این استعدادها و ظرفیت‌ها در انسان‌ها بیشتر شکوفا شوند، جوامع و انسان‌ها سعادتمندتر می‌شوند.
طبیعت و ثروت طبیعی، بستر رشد و شکوفایی انسان
خدای متعال کمک دیگری هم به انسان کرده‌ و چیزی را که لازمۀ شکوفایی و رشد انسان‌هاست ایجاد کرده‌است. آن چیست؟ طبیعت و ثروت طبیعی. اگر انسان‌ها خلق می‌شدند و طبیعتی در کار نبود، انسان‌ها از کجا باید شروع می‌کردند؟ اولاً حیات خودشان را با چه‌چیزی ادامه می‌دادند؟ و ثانیاً، خلاقیت‌ها، علم، دانش و حکمت را با چه‌چیزی باید تجربه می‌کردند؟ خداوند طبیعت را قرار داده و این طبیعت سرشار از ثروت است. هر پدیده و مادّه و امری که انسان برای رشد و شکوفایی و ادامۀ حیات به آن نیاز داشته باشد خدا برایش قرار داده‌است، مثل عقل، قدرت اندیشه، انسان‌های کامل و طبیعت.
ثروت طبیعی نامحدود است
یک سؤال پیش می‌آید، آیا طبیعت هم می‌تواند در این مسیرِ رشدِ بی‌نهایت، او را همراهی کند؟ به تعبیر دیگر، آیا برای انسانی که حد رشدش بی¬نهایت است، طبیعت محدود نیست ؟ بعضی‌ها تصور می‌کنند ثروت طبیعی محدود است. تمام این مکاتب اقتصادی و اجتماعی و بسیاری از مناسبات حکومت‌ها با یکدیگر و حکومت‌ها با مردم، براساس تصور محدودیت ثروت طبیعی شکل گرفته‌اند، درحالی‌که من معتقدم ثروت طبیعی  بی‌نهایت است و به‌ موازات رشد انسان‌ها توسعه پیدا می‌کند و چون باید از رشد بی‌نهایت انسان‌ها پشتیبانی کند، نمی‌تواند محدود باشد. درواقع، نامحدود هم هست، زیرا ثروت‌های طبیعی به‌موازات رشد علمی در جامعۀ انسانی، خودشان را نشان می‌دهند. کشفیات جدید اتفاق می‌افتد و ظرفیت‌های جدیدی در عالم ایجاد می‌شوند. تازه علم ما هنوز در کرۀ زمین است و ما هنوز از این محدوده عبور نکرده‌ایم، درحالی‌که انسان باید بر کل این عالَمِ مخلوق احاطه پیدا کند، یعنی کل این عالم مخلوق در اختیار انسان قرار بگیرد. ما هنوز در ابتدای راهیم.
تعجب برخی از تصور نامحدود بودن ثروت طبیعی
البته این حرف در ذهن بعضی‌ها باعث تعجب می‌شود. آن‌ها شبیه کسانی هستند که اگر روزی به آن‌ها می‌گفتیم انسان‌ها سوار هواپیما می‌شوند و از این طرف دنیا به آن طرف دنیا چندساعته می‌روند، می‌گفتند کفر می‌گویید. اگر می‌گفتیم انسان‌ها سوار می‌شوند و به کره‌های دیگر می‌روند، باز می‌گفتند شما خیالاتی شده‌اید. اما می‌بینیم که انسان‌ها دارند می‌روند. سرعت رشد علمی بسیار زیاد است. خدا ثروت طبیعی را در اختیار انسان قرار داده‌است.
ریشۀ فکری تمام مشکلات بشری
من معتقدم ریشۀ تمام مشکلات جامعۀ بشری از فهم نادرست همین دو سه تا مطلبی است که عرض کردم، فهم از انسان، رابطه‌اش با خدا، رابطه‌اش با جهان و رابطه‌اش با دیگران.
تعامل اجتماعی، بستر رشد انسانی
بسیاری از استعدادهای انسان‌ها در ارتباط با دیگران شکوفا می‌شود. ارتباطات اجتماعی آن‌قدر مهم‌اند که اگر انسان‌ها را جدا کنیم و ببریم در جنگل یا کوهی تنها بگذاریم و شصت ‌سال بعد برگردیم، می‌بینیم چندان رشد نکرده‌اند. ارزش‌های انسانی ویژه‌ای مثل آزادی، عدالت، کرامت، محبت و مانند آن‌ها در زمینه رابطه انسان با دیگران و بعد با طبیعت شکوفا می‌شوند. از این منظر، انسان موجودی اجتماعی است. یعنی باید اجتماع تشکیل دهد، در اجتماع زندگی کند و تعامل و بده‌بستان داشته باشد تا بتواند رشد کند.
توحید و تکثر
اجازه بدهید در اینجا پرانتزی باز کنم. وقتی می‌گوییم توحید، بعضی می‌گویند پس این‌همه تنوع و تفاوت و به تعبیری کثرت برای چیست. اگر این تفاوت‌ها و این تنوع‌ و کثرت نباشد اسماء الهی، ارزش‌های انسانی و توحید فهمیده نمی‌شوند. یکی از صفات الهی زیبایی است. زیبایی را ما از گل، طبیعت، چهره‌ها، و رنگ‌ها می‌فهمیم. اگر فقط یک رنگ موجود باشد، زیبایی نخواهد بود. اگر همۀ گل‌ها فقط از یک نوع باشند، زیبایی نخواهد بود. اگر همۀ چهره‌ها یک‌ جور باشند، زیبایی معنا ندارد. مفهوم زیبایی از این تنوع منتزع می‌شود.
تکثر زمینه‌ساز تعامل، و تعامل بستر شکوفایی انسان
انسان‌ها باید تعامل داشته باشند تا شکوفا شوند. اگر همه مثل هم باشند، تعامل چه معنایی دارد؟ اگر تفاوتی در سطح اندیشه، نوع نگاه، احساسات و سلیقه‌ها نباشد، اصلاً جامعه شکل نمی‌گیرد. جامعه مرهون تلاش انسان‌ها برای مبادلۀ مزیت‌ها و تفاوت‌هاست که بستر رشد و شکوفایی انسان و عین توحید است. هرچه جلوتر برویم، تنوع‌ بیشتر می‌شود. فکر نکنید به ‌سمتی می‌رویم که انسان‌ها عین هم بیندیشند، عین هم تقاضا کنند و سلیقه داشته باشند، مانند هم لباس بپوشند و زندگی کنند و مثل هم بررسی و استنتاج کنند.
لازمۀ توحید یکسان‌سازی در اجتماع نیست
بعضی‌ها از توحید یکسان‌سازی را تلقی می‌کنند. انگار کارخانۀ کمپوت‌سازی است که براساس یک استاندارد خاص، همه یک‌جور بیرون بیایند. این‌گونه نیست. یکسان‌سازی با توحید فرق می‌کند. بله، همه در یک مسیر حرکت می‌کنیم. یک شاه‌راه عظیم وجود دارد که همۀ انسان‌ها، با همۀ تفاوت‌ها، در آن حرکت می‌کنند و این تفاوت‌ها منشأ تحولات‌اند. تا ابد هم تفاوت‌ها خواهند بود. این فرض که همه عین هم بشویم محال و نادرست است. حد تکامل با وجود کثرت و تکثر بی‌نهایت است.
خلاصه بحث
ما خدایی داریم که انسان را خلق کرده‌است و انسان دو حق دارد: حق حیات و حق رشد و کمال. خدای متعال هم همۀ اسباب را برای تأمین این دو حق و انجام تکالیف انسان‌ برای تأمین این‌ دو حق در اختیارش قرار داده‌است. ممکن است سؤال کنند که از این سخن چه نتیجه‌ای می‌گیریم و نتیجۀ اجتماعی این گفته چیست. در بخش‌های بعدی، خلاصۀ ساده‌شده و نتایج اجتماعی‌ این بحث را عرض خواهم کرد. 
درس¬گفتار نوزدهم- فلسفه تاریخ، هدایت و فرایند ظهور

چکیدۀ درس‌گفتار
م	انسان اجتماعی است. اگر انسان‌ها باهم زندگی نکنند، فرصتی برای ظهور و بروز استعدادهایشان باقی نمی‌ماند. جامعه بستر شکوفایی انسان است و انسان‌ها مأموریت دارند جامعه را به بالاترین سطح انسانیت و عزت و رفاه برسانند. 
و	هدایت یک امر دائمی است. انسان، هم عقل دارد و هم پیامبران برای هدایت او آمده‌اند. آدمی دائماً از آسمان هدایت می‌شود.
	یک روح جمعی داریم که حرکت جمعی جامعه را شکل می‌دهد و یک روح فردی داریم که اقدامات فردی انسان‌ها را شکل می‌دهد. این‌ها کاملاً باهم در ارتباط‌اند.
	 هرگاه انسان در وجود خود به یک ارزش انسانی احساس علاقه و تعهد و دل‌بستگی پیدا کرد، به ‌همان نسبت، انسان کامل در وجودش ظهور کرده‌است. 
	انسان‌ها از زمان غارنشینی و زندگی بدوی در ابتدای سیر حیات انسان، به وضعیت کنونی با فهم حقوق بشر، احترام، عزت، مساوات، عدالت، برادری، هم‌بستگی و اکوسیستم جهانی رسیده‌اند. 
	همۀ تحولات انسانی در یک سیر پیوسته رخ‌ داده‌اند. 
د	ظهور امری پیوسته است، نقطه‌ای و دفعی نیست. البته انسان‌ها رشد می‌کنند و به جایی می‌رسند که می‌توانند به‌طور مستقیم با انسان کامل حرف بزنند و پشت‌سرش حرکت کنند. 

متن درس‌گفتار
بحث مهمی که مطرح می‌شود این است: جامعه چیست؟ تاریخ چیست؟ هدایت چیست؟
هدایت
روشن است که خداوند متعال، به‌طور مستمر، هدایت را نازل می‌کند. عالم انسانی، عالم هدایت است. خدا به انسان عقل داده‌است. منشأ عقل آسمان است. محتواهای هدایت آمیز بر عقل به‌طور مرتب نازل می‌شود. علاوه بر هدایت¬هایی که توسط پیامبران و مصلحان و بزرگان برای بشر بیان شده اند، تمام عالم هم آیات خداوندند. یعنی همه مخلوقات الهی حاوی نشانه¬ای برای هدایت انسان هستند. نشانه برای این است که بفهمیم و بیندیشیم و راه کمال را پیدا کنیم.
جامعه و روح جمعی
جامعه
انسان اجتماعی است. اگر انسان‌ها باهم زندگی نکنند، فرصتی برای ظهور و بروز استعدادهایشان باقی نمی‌ماند. جامعه در تعامل و تفاوت‌ انسان¬ها شکل می‌گیرد. جامعه بستر شکوفایی انسان‌هاست. حالا جالب است که انسان‌ها مأموریت دارند همین جامعه را به بالاترین سطح انسانیت، عزت، رفاه و سعادت برسانند.
روح جمعی
ما دو روح را تعریف کرده‌ایم:‌ روح فردی و روح جمعی. هر انسانی یک روح و هویت و شخصیت مستقل دارد، اما همۀ انسان‌ها جمع شده‌اند، باهم تعامل کرده‌اند‌، تفاوت‌ها را باهم به اشتراک گذاشته‌اند، به تکامل یکدیگر کمک کرده‌اند تا روح جدیدی به‌ نام «روح جمعی» ایجاد شود. این روح جمعی بازتاب ویژگی‌ها، خواست‌ها و ارزش‌های مشترک آحاد جامعه است.
اثر روح جمعی بر افراد، شکوفایی ارزش‌های جمعی 
رفتار انسان‌ها وقتی در جامعه قرار می‌گیرند، متفاوت با زمانی است که تنها هستند. خیلی وقت‌ها انسان‌ها در موضع فردی رفتارهایی از خود نشان می‌دهند که به‌محض قرار گرفتن در محضر روح جمعی، این رفتارها تغییر می‌کنند. ممکن است شخص از انجام دادن کار در تنهایی بترسد، اما اگر کار به‌صورت جمعی انجام شود، ترس او کنار برود و شجاعت جای آن را بگیرد. اگر انسان تنها باشد، ممکن است بخل بورزد. اما در محیط اجتماعی، فداکاری و گذشت و ایثار و همۀ این‌ها در وجود انسان شکوفا می‌‌شوند. روح جمعی حرکت جمعی جامعه را شکل می‌دهد و روح فردی به اقدامات فردی انسان‌ها شکل می‌دهد. این‌ها کاملاً باهم در ارتباط‌اند.
تاریخ
تاریخ، پدیده‌ای یکپارچه
اما یک بحث مهم این است که آیا تاریخ مجموع اقدامات مجزای بی‌هدف است یا از بی‌نهایت اقداماتی که انسان‌ها انجام داده‌اند تشکیل شده و همۀ این اقدامات در چارچوب هدف مشخصی حرکت می‌کنند؟ سؤال دوم این است که پدیده‌هایی که در عالم خلق شده‌اند آیا مجزا و منفرد و بدون هدف‌اند یا هدف فرعی دارند؟ پاسخ این است که ما همۀ عالم را یک مجموعۀ به‌هم‌پیوسته می‌بینیم، مجموعۀ به‌هم‌پیوسته‌ای که بستری را برای شکوفایی و کمال انسان و ظهور خدای متعال در قامت انسان‌ها شکل داده‌است و تمام موجودات مأموریت دارند و مأموریتشان هم در راستای واحد است. در عین حال هیچ موجودی مأموریتی عیناً مشابه موجودی دیگر ندارد. آن آمیب تک‌سلولی‌ای که در قعر اقیانوس زندگی می‌کند مأموریت منحصربه‌فردی دارد، تا برسد به درخت‌ها، جنگل‌ها، کوه‌ها و کُرات و سیارات، ستاره‌ها و خورشید و ماه، حیوانات، تک‌تک سلول‌های عالم، تک‌تک مولکول‌های عالم، و تک‌تک اتم‌های عالم. دو اتم مساوی نداریم. اگر داشتیم، به‌درد نمی‌خورد. دو نوترون یا الکترون مساوی هم نداریم. دو پروتون مساوی هم نداریم. نقش آن‌ها فرق می‌کند و متفاوت‌اند. اما همۀ این‌ها، در یک بستر بسیار منظم و حکیمانه، هدف واحدی را دنبال می‌کنند.
سیر تاریخ سیر ظهور انسان ‌است
قرار است از حقیقت انسان در این عالم رونمایی شود و همۀ استعدادهای انسان در این عالم شکوفا شوند. این سیرِ تاریخ است. تمام مخلوقات به‌نوعی تجلی خدا هستند. جامعۀ انسانی که رو به کمال می‌رود، رو به ظهورِ بیشترِ خدا در جامعه پیش می‌رود. درواقع، ظهور در ظهور است، ظهور در سطحی بالاتر است، و این ظهور دائماً دارد اتفاق می‌افتد.
سیر تاریخ، سیر ظهور خدا، انسان و انسان کامل است
دربارۀ این باور که ظهور انسان کامل برای اصلاح نهایی وضع جهان و باز کردن راه کمال بی‌نهایت و برداشتن موانع کمال است، این سؤال‌ها مطرح می‌شود: این مسیر و فرایند از چه زمانی شروع شده‌است؟ آیا این ظهور، غیر از ظهور خداست؟ آیا ظهور انسان کامل، غیر از ظهور خداست؟ انسان کامل چه‌کار می‌کند؟ ظهور انسان کامل تجلی‌دهندۀ اسماء الهی در سطح بسیار بالاتر و ظهور خداست. از ابتدای خلقت عالم، ظهور خدا شروع شده‌است، اما قرار است توسط انسان‌ها به نقطۀ اوج برسد. سیر تاریخ سیر ظهور است. انسان‌ها از غارنشینی به آزادی‌خواهی و حقوق بشر رسیده¬اند. از زمانی که خون و جان انسان ارزشی نداشت، نوعی رشد اتفاق افتاده‌است. کل تاریخ یک مسیر روبه‌جلو است. منحنی رشد و کمال انسانی یا منحنی ظهور خدای متعال یا ظهور انسان کامل یک منحنی صعودی است. این سخن به این معنا نیست که بعضی انسان‌ها سقوط نمی‌کنند. تمام اتفاقاتی که افتاده‌اند و طراحی‌هایی که دشمنان کمال بشریت، ازجمله شیطان، انجام داده‌اند برای شکستن این مسیر صعودی بوده‌است اما همه این تلاش¬های شیطانی نهایتاً به یک سیر مثبت برای کمال انسان‌ها تبدیل شده‌اند. اما بلافاصله این کارهای شیطانی توسط انسان به تجربه بشری تبدیل شدند و انسان‌ها راه جدیدی را رو به کمال انتخاب کرده¬اند. اصلاً تمام تاریخ یک فرایند است، فرایند ظهور به‌طور پیوسته.
ظهور چه‌ چیزی؟ ظهور انسان، ظهور خدا و ظهور انسان کامل. بعضی‌ها این موارد را آن‌قدر می‌پیچانند که از دسترس ذهن انسان خارج می‌شوند. البته این کار شیطان است. من بعداً دربارۀ شیطان، نقش شیطان در این عالم و سیر کمال انسان، صحبت خواهم کرد. ظهور یک فرایند است. انسان‌ها خودشان را فراموش می‌کنند و سیر کمالشان متوقف یا کُند می‌شود. آن‌ها انسان کامل را از یاد می‌برند. «انسان کامل»  تجلی حقیقت وجودی تک‌تک انسان‌ها در یک رتبۀ کمالی بسیار بالاست. درواقع، انسان کامل، حقیقت وجودی خودمان است. انسان کامل، خودِ ما را بازتاب می‌دهد.
معنای ظهور انسان کامل
ظهور انسان کامل که ظهور خدا و انسانیت است، یعنی چه؟ هرگاه انسانی در وجود خود به یک ارزش انسانی احساس علاقه و تعهد و دل‌بستگی پیدا می‌کند، به‌ همان نسبت، انسان کامل در وجودش ظهور کرده‌است. اصل ظهور انسان کامل یعنی ظهور حقیقت انسانیت در وجود انسان‌ها. البته، در زمان موعود، انسان کامل باید برای همه انسان¬ها آشکار شود تا بتوانیم مسیر کمال را در سطح بالاتر ادامه دهیم.
انسان از غارنشینی به حقوق بشر رسیده‌است
انسان‌ها از زمان غارنشینی و زندگی بدوی در ابتدای سیر حیات انسان، به وضعیت کنونی با فهم حقوق بشر، احترام، عزت، مساوات، عدالت، برادری، هم‌بستگی و اکوسیستم جهانی رسیده‌اند. 
این یک سیر است. این‌که در طول تاریخ، عدالت‌خواهی یک ارزش بوده جلوه‌ای از ظهور است. ظهور انسان کامل در انسان‌ها و ظهور خدا در انسان‌هاست. هر لحظه‌ای که ما احساس محبتی به کل موجودات عالم داشته باشیم، همان لحظه، لحظۀ ظهور خداست؛ آن محبت، ظهور خدا در وجود ماست. هر‌قدر که محبت داشته باشیم، همان‌قدر‌ ظهور در وجود ما تجلی یافته‌است. اگر محبتمان بی‌نهایت شد، بی‌نهایت ظهور در وجود ما اتفاق افتاده‌است. هرکجا که دانش و حکمت و هرکدام از این‌ها تجلی می‌کند تجلی‌گاه خدا و انسان کامل است.
فرایندی و غیر دفعی بودن مساله ظهور
مستلزم هدفمندی عالم، فرایندی بودن ظهور است
عالم بی‌هدف نیست. اتفاقات عالم بی‌هدف نیستند. تمام اتفاقاتی که در جامعۀ انسانی به‌وقوع می‌پیوندند در یک بستر و در یک فرایند اتفاق می‌افتند، و آن فرایند فرایند ظهور است. ظهور چه‌چیزی؟ ظهور انسان، ظهور انسان کامل، ظهور خدا. نه تاریخ بی‌هدف است، نه موجودات بی‌هدف‌اند. مگر می‌شود خدای متعال پدیده‌ای را بدون هدف و مقصد و نقش‌آفرینی در این فرایند خلق کرده باشد؟ خداوند کل این جهان را برای انسان خلق کرد، و انسان را خلق کرد که معرف او باشد. پس فلسفۀ خلقت عالم و تک‌تک موجودات همین است. همۀ این موجودات در این فرایند نقش‌آفرینی می‌کنند. یک شاخۀ درخت، یک برگ، یک پرنده، یک کوه، یک حیوان، یک ستاره، یک سیاره، یک مولکول، همه و همه، در خدمت این فرایند هستند.
«فرایند ظهور» چارچوب تحلیلی حوادث کلان است
اصلاً بدون وجود این فرایند، هیچ‌کس نمی‌تواند تاریخ و انسان و جهان را به‌درستی تحلیل کند. بدون این فرایند، کسی نمی‌تواند آینده را پیش‌بینی کند. همۀ جهان رو به ظهور است. این سرنوشت محتوم است که دارد اتفاق می‌افتد.
ظهور دفعی و نقطه‌ای نیست
برخی منتظر یک روز خاص هستند. بله، آن روز خاص خواهد آمد، ولی تکامل یک امر پیوسته است و نقطه‌ای نیست. ظهور یک امر پیوسته است، نقطه‌ای و دفعی نیست. انسان‌ها رشد می‌کنند و به جایی می‌رسند که می‌توانند مستقیماً با انسان کامل حرف بزنند و پشت‌سرش حرکت کنند. انسان کامل انسانی کمال‌یافته است. باید خودمان را به او نزدیک کنیم، اما نه صرفاً فیزیکی، چون ازنظر فیزیکی حضور دارد و بین ما زندگی می‌کند، بلکه باید خودمان را به‌لحاظ انسانی به او نزدیک کنیم.
حقیقت همراهی با انسان کامل مشارکت در اصلاح جهان است
من معتقدم هر انسانی که در هر گوشۀ جهان برای اصلاح وضع جامعه، برپایی عدالت، رفاه و آرامش مردم، هم‌بستگی، ترویج محبت، تأمین حقوق مردم، حمایت از حقوق اساسی، مقابله با ظلم، و دفاع از مظلوم تلاش می‌کند. این‌ کارهای او، هم جلوه‌های ظهورند، هم نزدیک شدن به انسان کامل‌اند، و هم ظهور انسان کامل در وجود آن فردند.
خلاصه
هدایت امری دائمی است. خداوند به انسان هم عقل داده و هم پیامبران را برای هدایت او فرستاده‌است. این هدایت دائماً از آسمان نازل می‌شود و امکان ندارد قطع شود. هادی از صفات خداست. مثل خلق است که تمام نمی‌شود. خدا دائماً درحال خلق است. از اول درحال خلق بوده‌است. من نمی‌خواهم وارد بحث‌های فلسفی بشوم، اما معتقدم انسان‌ها ازلی و ابدی هستند، چون خداوند از اول خالق بوده‌است. مظهر خلاقیت خدا چیزی غیر از انسان نیست. نمی‌شود که خدا خالق باشد، بدون این‌که مخلوقی داشته باشد. انسان تا بی‌نهایت ادامه دارد. البته منظور من جسم انسان نیست، چون انسان جسمی دارد که در اینجا می‌ماند. جسم انسان، در این مسیرِ بی‌نهایتِ کمال، تا حدی انسان را همراهی می‌کند، اما از آنجا به‌ بعد ممکن است خودش به مانع تبدیل شود. جسم می‌ماند، ولی انسان می‌رود و حرکت می‌کند، و این حرکت انسان و حقیقت انسان ادامه دارد و تمام‌شدنی نیست.
خلاصه تاریخ هدفمند است. فلسفۀ تکامل تاریخ فرایند ظهور است، ظهور انسان، ظهور انسان کامل، ظهور خدای متعال، و این یک امر پیوسته است و تا انتها خواهد رفت. ان‌شاءالله در بخش بعدی به شیطان و نقشش در فرایند تکامل انسانی اشاره‌ای خواهیم داشت. 
درس¬گفتار بیستم- نقش شیطان
چکیدۀ درس‌گفتار
	شیطان هم مانند دیگر موجودات در خدمت فرایند ظهور انسان است. یعنی اگر موجودی نباشد که انسان را به تردید بیندازد و جنس بدلی پیشِ‌رویش بگذارد و طراحی‌های کاذب بکند، انسان‌ها رشد نمی‌کنند. 
	ریشۀ تمام خودبرتربینی‌های تاریخ شیطان است و خودبرتربینی یک عمل شیطانی است.
	اصل عمل شیطان اغواگری است. شیطان همیشه چیز کاذب را جای اصل می‌گذارد. انسان‌ها به‌سمت هر حقیقتی که می‌خواهند بروند، شیطان یک چیز قلابی کنارش می‌گذارد، تزئین می‌کند و می‌خواهد انسان‌ها آن را انتخاب کنند. 
	مهم‌ترین کاری که شیطان می‌کند غافل کردن انسان‌ها از انسان کامل است. 
	کار دیگری که می‌کند این است که انسان را از خودش (شیطان) غافل می‌کند و باعث می‌شود انسان فراموش کند که چنین موجودی وجود دارد. 
	بسیاری از جنایت‌ها با طراحی‌های شیطان اتفاق می‌افتند. 
ت	شیطان بین انسان‌ها عداوت و کینه می‌اندازد. هرکسی که در این عالم به‌دنبال ایجاد کینه و درگیری و اختلاف بین انسان‌هاست شیطان است. 
	یکی از اغواگری‌های بزرگ شیطان تعریف تقابل انسان با خداست. 

متن درس‌گفتار
قرار بود در این جلسه دربارۀ شیطان صحبت کنیم. البته من نمی‌خواهم وارد مسائل فلسفی بشوم، ولی ماهیت وجودی شیطان، عبارت از آن واقعیتی است که در مقابل انسان ایستاده‌است.
بررسی شیطان از دو منظر مختلف
شیطان را از دو منظر بررسی می‌کنیم: یکی نقش شیطان در فرایند ظهور، و دیگری اقدامات و طراحی‌های استراتژیک شیطان.
نقش شیطان در فرایند ظهور
شیطان در این فرایند ظهور چه نقشی را ایفا می‌کند؟ من معتقدم که شیطان هم مانند دیگر موجودات، در خدمت فرایند ظهور انسان است. یعنی اگر موجودی نباشد که انسان را به تردید بیندازد و جنس بدلی پیشِ‌رویش بگذارد و طراحی‌های کاذب کند، انسان‌ها رشد نمی‌کنند و نمی‌توانند به حقیقت برسند. در این صورت، به اولین چیزی که می‌رسند بسنده می‌کنند و جایی برای رشد نخواهد بود. شیطان ابزار رشد انسان‌هاست. وقتی فریبکاری و اغوا و مانع‌تراشی می‌کند، انسان‌ها در تلاش برای فهم حقیقت و عبور از موانع، رشد می‌کنند. درواقع، شیطان دارد نقشۀ خداوند را در فرایند ظهور تکمیل می‌کند. خیلی مواقع این‌طور است که اگر نظریه‌ای مخالف نظریۀ شما نباشد، نظریه‌تان تکامل پیدا نمی‌کند. در آن صورت، به‌محض آن‌که نظریه‌تان را گفتید، دیگر تمام است. اما اگر نقد و بررسی شد یا یک نظریۀ قلابی پیشِ‌رویش گذاشته شد، شما برای اثبات حقیقت و دفع آن نظریۀ کذب تلاش می‌کنید، می‌اندیشید، حرکت می‌کنید، هم‌فکری می‌کنید، و رشد اتفاق می‌افتد. در همۀ زمینه‌ها همین‌طور است.
شیطان و استکبار، پیامبران و تواضع
اما شیطان در عمل چه‌کار می‌کند؟ چرا شیطان شیطان شد؟ شیطان کسی بود که چند هزار سال عبادت کرد و تصور می‌کرد خیلی مقرب است. وقتی خدا انسان را خلق کرد و به ملائک گفت تابع انسان باشند و بر او سجده کنند، او استکبار کرد و گفت او از انسان برتر است: «أَبی وَ اسْتَکبَرَ وَ کانَ مِنَ الْکافِرِینَ.»  گفت: «خَلَقْتَنِی مِنْ نارٍ وَ خَلَقْتَهُ مِنْ طِینٍ:  من را از آتش خلق کردی و او را از خاک. آتش از خاک برتر است. چطور من تسلیم او بشوم؟ من از او برترم.» 
در همین‌جا نتیجه می‌گیریم که ریشۀ تمام خودبرتربینی‌های تاریخ شیطان است و خودبرتربینی یک عمل شیطانی است. تمام پیامبران خودشان را متواضع‌ترین انسان‌ها می‌دانستند. به‌محض این‌که پیامبری خودش را برتر از موجود و انسان دیگری بداند، از پیامبری ساقط است. داستان حضرت موسی را به‌یاد دارید. شرط پیامبری تواضع است. آن‌ها باید خودشان را پایین‌تر از بقیۀ موجودات بدانند تا بتوانند تلاش کنند، چون وقتی خود را برتر از دیگران بدانند، راهی برای نفوذ به دل‌ها برای هدایت‌گری ندارند و شیطان هستند.
اقدامات شیطان ریشه در استکبار او دارد
شیطان گفت «من برترم» و به خدا هم قسم خورد که چون برتر است، این برتری را به‌اثبات می‌رساند. یعنی انسان‌ها را این‌قدر تخریب می‌کند که در دنیا معلوم شود او برتر است.
طرح خداوند برای شیطان در فرایند ظهور
به تعبیر دیگر، در فرایند ظهور، خدای متعال الاکلنگ و وزنه‌ای قرار داده‌است. شیطان می‌خواهد انسان را پایین بکشد، ولی انسان‌ها در تلاش برای خنثی کردن آن و بالا رفتن، قوی‌تر شدن و مؤمن‌تر شدن، حکیم‌تر شدن، مهربان‌تر شدن و عزیزتر شدن هستند.
استراتژی¬های شیطان
1.	اغواگری
شیطان در عمل چه‌کار می‌کند؟ اصل عمل شیطان اغواگری است. او همیشه کاذبی را جای اصل می‌گذارد، و هرگاه انسان‌ها می‌خواهند به‌سمت حقیقتی بروند، یک چیز قلابی را کنار آن می‌گذارد، تزئین می‌کند و می‌خواهد انسان آن را انتخاب کند. انسان به هر قله‌ای می‌خواهد سعود کند، شیطان دره‌ای را کنارش می‌گذارد که او سقوط کند. شیطان قسم خورده‌است که انسان‌ها را اغوا کند و مانع رشد و کمال آن‌‌ها شود. گفتیم که انسان به‌سمت هر حقیقتی که می‌رود، شیطان بدلی را کنارش می‌گذارد و سعی می‌کند که او را به آن سمت بکشاند، مثل این‌که وقتی می‌خواهند موشکی را به یک هدف بزنند، طرف مقابل هدف کاذبی تعریف می‌کند و موشک به هدف کاذب می‌خورد.
2.	غافل کردن از انسان کامل
مهم‌ترین کاری که شیطان می‌کند غافل کردن انسان‌ها از انسان کامل است. انسان کامل حلقۀ اتصال، بالاترین تجلی خدا، و بالاترین حد کمال انسان در هر مقطع از زمان است. یعنی اگر می‌خواهیم خدا را بشناسیم، باید به او نگاه می‌کنیم؛ اگر الگو می‌خواهیم، باید به او نگاه می‌کنیم. او حلقۀ اتصال به خداست. وقتی شیطان ما را از انسان کامل غافل می‌کند، یعنی ما را هم از خدا و هم از خودمان غافل می‌کند. کسی که از خدا غافل می‌شود از حقیقت انسانی خودش غافل می‌شود. کسی که از حقیقت انسانی خودش غافل می‌شود تمام جنایت‌های تاریخ، زورگویی‌ها، و ظلم‌ها را انجام می‌دهد. دلیل وجود سختی‌ها در زندگی‌ فراموش کردن حقیقت انسانی خودمان و درواقع فراموش کردن خداست. در جمهوری اسلامی، 42 سال است که به نام امام زمان حکومت درست شده‌است. ولی تا اسم امام زمان را می‌بری، هزار برچسب ناروا می‌زنند و نمی‌گذارند به فکرش بیفتیم. وقتی به فکر او نمی‌افتیم، درواقع به خودمان فکر نمی‌کنیم، به کمال خودمان فکر نمی‌کنیم، به حقیقت خودمان فکر نمی‌کنیم. اینجاست که شیطان جلوی ما را سد می‌کند و از خودمان غافل می‌شویم. کسی که از خودش غافل شود دست به هر کاری می‌زند.
3.	غافل کردن انسان از وجود شیطان
کار دیگری که می‌کند این است که از خود شیطان غافل شویم و یادمان برود که چنین موجودی وجود دارد. یکی از علوم واجب دشمن‌شناسی است. شیطان تنها دشمنی است که خداوند متعال به‌صراحت اعلام کرده‌است «إِنَّهُ لَکمْ عَدُوٌّ مُبِینٌ» . اتفاقاً تنها دشمنی که حواس ما به او نیست هموست. از همین‌جا بشریت به‌خطر می‌افتد. بسیاری از مشکلات به‌دلیل غفلت از وجود شیطان است.
غفلت از حضور شیطان در ساختارهای اجتماعی 
خیال می‌کنیم شیطان موجودی است که چند وقت یک‌ بار از کنار ما می‌گذرد و کاری ندارد. این تصور غلط است. شیطان قسم خورده‌است همه را نابود کند. ولی اگر در نظام‌های اجتماعی و حکومت‌ها و روابط اجتماعی دخالت نکند، اگر آزادی قلابی را به انسان‌ها نشان ندهد، اگر عدالت قلابی نشان ندهد، نمی‌تواند.  شیطان به‌جای نظام اجتماعی متعالی و هدایت‌گر و کمال‌آفرین، یک نظام اجتماعی تخریب‌گرِ به‌ظاهر متعالی را به‌ انسان نشان می‌دهد. هر ارزشی که انسان‌ها دنبال می‌کنند شیطان تابلو آن را برمی‌دارد و تابلو دیگری کنارش می‌گذارد. مثلاً امروز که بشر از غارنشینی به نگاه جهانی رسیده است، شیطان یک نظام جهانی پیش چشمش می‌گذارد، نظام اقتصادی و بانک و نظام امنیتی می‌گذارد، و طوری از جیبت غارت می‌کند و ظلم روا می‌دارد که اصلاً کسی متوجه نمی‌شود. الآن چند ساعتی که در اینجا در خدمت شما هستیم، از جیبمان چقدر به خزانه‌داری آمریکا رفته‌است؟
4.	طراحی جنایت‌ها
بسیاری از جنایت‌ها با طراحی‌های شیطان اتفاق می‌افتند، اما ما فکر می‌کنیم فلانی مسئول آن است، یا فلانی در آن لحظه که آن کار را کرد شیطان‌صفت است، یا شیطان در قالب او ظهور کرده‌است. هرجا استکباری اتفاق بیفتد، بی‌شک شیطان حضور دارد و هرکس در هر لحظه‌ای که خودبرتربینی به او دست بدهد در آن لحظه شیطان است، و آن عملش شیطانی است، اما ما غافل می‌شویم.
5.	ایجاد دشمنی بین انسان‌ها
شیطان بین انسان‌ها عداوت و کینه می‌اندازد. هرکسی در این عالم به‌دنبال ایجاد کینه و درگیری و اختلاف بین انسان‌هاست در آن لحظه یا شیطان و شیطانی است یا شیطان‌زده است.
6.	اقدامات ساختاری و کلان شیطان در حکومت¬ها
ما با مسائل شوخی می‌کنیم و وجود شیطان را نادیده می‌گیریم. در منطقۀ ما اختلاف درست می‌کنند و بعد صدها میلیارد دلار اسلحه می‌فروشند. این‌ها خود شیطان‌اند که قیافۀ انسان‌های مترقی و به‌اصطلاح پیشرفته و متمدن به خودشان می‌گیرند. این‌ها هم شیطان‌اند و هم جنایتکارترین انسان‌های تاریخ‌.
در داخل حکومت‌ها هم همین‌طور است. آزادی‌ها را محدود می‌کنند ولی شعار آزادی می‌دهند، عدالت را نابود می‌کنند و شعار عدالت می‌دهند. شعار طرفداری از مردم را سر می‌دهند اما مردم را نابود می‌کنند. این‌ها شیطان‌اند، فرقی نمی‌کند در چه لباسی باشند. ما باید به عمل نگاه کنیم. بدون تردید، کینه و دشمنی و جنگ از کارهای شیطان است.
تبعیض و احتکار و غارت منجر به فقر می‌شود یعنی محصول عمل شیطان است. باوجود این‌همه ثروت، چه‌کسی این کار را می‌کند؟ شیطان. یأس از رشد و کمال، یأس از رسیدن به سعادت، یأس از رسیدن به انسان کامل و خدا، کار شیطان است. اوست که دائماً یأس تزریق می‌کند.
فراهم شدن زمینه‌های هدایت، مثل هدایت اجتماعی، به‌طور دائم
درمقابل، خدای متعال دائماً امید و هدایت تزریق می‌کند. بسیاری از هدایت‌ها توسط جامعه و مردم انجام می‌شوند. یک نفر جمله‌ای می‌گوید که این جمله در ذهن انسان دیگری جرقه‌ای می‌زند و می‌فهمد دارد اشتباه می‌کند. در نتیجه راه درست را پیدا می‌کند. به همین ترتیب، جماعت‌ها شکل می‌گیرند، مردم باهم حرف می‌زنند، عمل می‌کنند و هدایت می‌کنند. اما از شیطان نباید غافل شد.
چگونه خدا از طریق اقدامات شیطان، انسان را رشد می‌دهد؟
اما در یک نگاه کلی، تمام این اقدامات شیطان در طول تاریخ در خدمت فرایند ظهور بوده‌است. بیست سال پیش، در منطقۀ ما جنگ راه انداختند، برای آن‌که مسلط شوند. اما موجب بیداری و آگاهی انسان‌ها و ارتقای سطح معرفت انسانی شد. خدا می‌خواهد انسان رشد کند، اما شیطان مدام بین اقوام و قبیله‌ها جنگ راه می‌اندازد و درگیری درست می‌کند. انسان‌ها از دل آن جنگ‌ها به این نتیجه می‌رسند که نباید به‌خاطر مسائل قبیله‌ای باهم بجنگند. شیطان به نام دین جنگ درست می‌کند. در طول تاریخ، جنگ‌های بسیاری به نام دین انجام شده‌اند، درحالی‌که دین آمده‌است تا وحدت ایجاد کند. دین حقیقی آمده‌است تا جنگ و کینه و دشمنی نباشد و وحدت و برادری و محبت در میان باشد. به نام دین، جنگ درست شده و این کار شیطان است. اما از خلال این جنگ‌ها، انسان‌ها به این نتیجه رسیده‌اند که دین نباید موجب دعوا و جنگ و اختلاف باشد و جغرافیا نباید اختلاف ایجاد کند. بدین ترتیب، انسان‌ها رشد کرده‌اند.
7.	تعریف تقابل میان انسان و خدا
یکی از اغواگری‌های بزرگ شیطان تعریف تقابل انسان با خداست. در یک دورۀ طولانی، شیطان خدا را مقابل انسان قرار داده بود به این بهانه که خدا می‌خواهد از انسان انتقام بگیرد و او را تخریب کند. بعد انسان بیدار شد و حرکت و مقابله کرد تا دیگران را از اسارت این اندیشۀ منحط آزاد کند. شیطان دوباره آمد و بر موج سوار شد و این بار انسان مقابل خدا قرار گرفت، درحالی‌که تقابلی میان این دو وجود ندارد. انسان ادامۀ خدا و تجلی اوست. بزرگ‌ترین پشتیبان انسان خدای متعال است. مهربان‌ترین مهربانان به انسان خدای متعال است. خداست که هدایت می‌کند و یاری و توان می‌دهد. خداست که می‌خواهد تک‌تک انسان‌ها سعادتمند شوند. خداست که از رنج و فقر و ظلم به انسان‌ها ناراحت است. مهم این است که همۀ انسان‌ها به کمال برسند و عزیز باشند. تقابلی نیست، یگانگی و وحدت و همراهی و استمرار است. اینجا تجلی‌گری خداست. اما شیطان کاری کرده که انگار خدا دشمن ماست و می‌خواهد شیرۀ ما را بکشد و ما را مجازات و تأدیب کند، درحالی‌که برعکس، خدا می‌خواهد به ما عزت بدهد، بزرگمان کند و لطفش را منتشر کند. خدا تک‌تک مخلوقاتش را دوست دارد، اما شیطان اغواگری می‌کند و موضوع کاذبی را پیش می‌کشد و این رابطه را به‌گونه‌ای دیگر تعریف می‌کند.
دوگانه‌های کاذب ساخته شیطان
شیطان تقابل‌های زیاد و دوگانه‌های کاذبی مثل علم و دین یا دین و عقل درست کرده‌است. دینی که علمی نباشد به هیچ دردی نمی‌خورد. علمی هم که دینی نباشد به درد نمی‌خورد. علم عین دین است . علم فیزیک، شیمی، ریاضیات، همۀ این‌ها، با دین همسو هستند و از ناحیۀ خدا، برای پیشرفت انسان‌، دفاع از او و کرامت و عدالت انسان هستند. دوگانۀ دین و عقل می‌گوید دینی که عقلانی باشد به درد نمی‌خورد و اصلاً دین نیست. دوگانۀ آزادی و فساد می‌گوید انسان‌ها اگر آزاد باشند، فساد می‌کنند. همۀ این دوگانه‌ها ساخت شیطان‌اند، برای به جان هم انداختن انسان‌ها و تحقیر آن‌ها و جلوگیری از شکوفایی انسان‌ها.
خلاصه: توجه مستمر به حضور شیطان
از یاد شیطان و دشمنی او نباید غافل باشیم، چون دشمن آشکار انسان‌هاست. بله، شیطان قیافۀ انسانی به خودش می‌گیرد و برای فریب، به خودش عطر هم می‌زند و در ظاهر آراسته و تمیز است و حرف‌های زیبا می‌زند. می‌بینیم که برخی از تمام جریان‌های تروریستی در عالم حمایت می‌کنند، درعین‌حال شعار ضدتروریسم هم می‌دهند؛ از تمام دیکتاتوری‌ها حمایت می‌کنند، شعار ضددیکتاتوری هم می‌دهند؛ حقیقت انسان را نابود کرده‌اند، اما شعار دفاع از انسان‌ سرمی‌دهند. آن‌ها شیطان‌اند.

درس¬گفتار بیست و یکم- آزادی
چکیدۀ درس‌گفتار
	آزادی بالاترین ارزش انسانی و تضمین‌کنندۀ بقیۀ ارزش‌هاست. اگر اندیشه‌ای نباشد، رشدی نخواهد بود. اندیشه باید آزاد باشد. 
	به هر نسبتی که اندیشۀ انسان‌ها را محدود کنیم، انسان‌ها را محدود کرده‌ایم. 
	زیباییِ کار خدا این است که انسان‌ها او را در آزادی انتخاب می‌کنند، ارزش‌ها را در آزادی انتخاب می‌کنند. آزادی اندیشه اگر به آزادی اراده نینجامد، یعنی به هیچ‌چیز نینجامیده‌است. اگر من بیندیشم، ولی دستاوردی نداشته باشم، به چه دردی می‌خورد؟
ن	به هر میزان که ارادۀ انسان‌ها محدود می‌شود، انسانیت آن‌ها نیز محدود می‌شود. هرقدر که دایرۀ انتخاب انسان‌ها محدود شود، انسانیت آن‌ها محدود می‌شود. همۀ پیامبران آمده‌اند تا انسان‌ها را آزاد کنند، آزادِ آزادِ آزاد. انسان‌ها وقتی آزادِ آزادِ آزاد می‌شوند، جز خدا، حقیقت و انسانیت، چیزی را انتخاب نمی¬کنند.
	وقتی می‌گوییم «اجتماع»، به این معنا نیست که انسان‌ها محدود می‌شوند. اتفاقاً اجتماع بستر نامحدود شدن انسان و بستر تحقق آزادی مطلق انسان‌ها در تعامل با دیگران است و آزادی در اینجا معنا پیدا می‌کند. 
	به هر میزان که آزادی‌های انسان‌ها محدود می‌شود، ارزش‌ها هم محدود می‌شود. اگر آزادی کاملاً محدود شود، ارزش و ضدّارزشی متولد نمی‌شود.
د	سرفصل و سرآمد آزادی انسان‌ها انتخاب سرنوشت خودشان است. وقتی تک و تنها هستند، برای خودشان تصمیم می‌گیرند و وقتی در جامعه هستند، هر جامعه برای خودش تصمیم می‌گیرد. 
	هرقدر که آزادی انسان‌ها محدود شده، فساد آمده‌است. 
	به‌محض این‌که می‌گوییم آزادی، می‌گویند «یعنی مردم بروند فساد کنند؟». این یک دروغ بزرگ است. 
	قانون چه می‌شود؟ ما دو نوع قانون داریم؛ یک قانون آزادی‌بخش است و یک قانون محدودکننده. 
	امروز مهم‌ترین معضل جوامع بشری بحث آزادی حق تعیین سرنوشت است.


متن درس‌گفتار
آزادی تضمین بقیۀ ارزش‌های انسانی
مفهومی که می‌خواهم دربارۀ آن صحبت کنم «آزادی» است. آزادی بالاترین ارزش انسانی و تضمین‌کنندۀ بقیۀ ارزش‌هاست. اختیار والاترین هدیۀ خدا به انسان‌ها و آزادی، رسمیت دادن به اختیار است. انسان اگر آزاد نباشد، انتخاب‌هایش فاقد ارزش است و رشد نمی‌کند. آزادی و اختیار در ذات انسان‌اند.
آزادی اندیشه
اما آزادی در چه چیزی؟ آزادی در اندیشه. اگر اندیشه‌ای نباشد، انسان رشد نخواهد کرد. اندیشه باید آزاد باشد. به هر نسبتی که اندیشۀ انسان‌ها را محدود کنیم، انسان‌ها را محدود کرده‌ایم، چون انسان یعنی اندیشه.
ای برادر، تو همه اندیشه‌ای	 	مابقی خود استخوان و ریشه‌ای
اگر آزادی اندیشه محدود شود، چیزی از انسان باقی نمی‌ماند. اگر بگوییم همه باید این‌گونه بیندیشند، این مخالف آزادی است. اگر سقف اندیشه را محدود کنیم، انسانیت را محدود می‌کنیم و راه کمال بسته می‌شود. این برخلاف خواست خداست.
اساساً زیباییِ کار خدا این است که انسان‌ها اگر آزاد گذاشته شوند، او و ارزش‌ها را انتخاب می‌کنند.
آزادیِ اراده‌ورزی و کنش اجتماعی
آزادی اندیشه اگر به آزادی اراده نینجامد، به هیچ اراده‌ای نینجامیده‌است. اگر من بیندیشم، ولی دستاوردی نداشته باشم، به چه دردی می‌خورد؟ اندیشه‌ای که در ذهن من وجود دارد باید به اراده بینجامد. آیا اراده را می‌شود محدود کرد؟ چرا باید محدود کرد؟
محدودسازی ارادۀ انسان محدود کردن انسانیت اوست
به هر میزان که ارادۀ انسان‌ها محدود می‌شود، انسانیت آن‌ها نیز محدود می‌شود. به هر میزان که دایرۀ انتخاب انسان‌ها محدود شود، انسانیت آن‌ها محدود می‌شود.
ضرورت رسیدن به آزادی مطلق از اسارت‌های تاریخی
من معتقدم آزادی انسان‌ها فقط درصورت آزادی مطلق معنا دارد. یعنی باید به آزادی مطلق برسیم. اکنون در اسارت‌ها هستیم، اسارت تاریخ، وراثت، مسائل اجتماعی، حکومت‌ها، تعصبات و بعضی خصلت‌های نادرست، مثل حسادت‌ها و خودخواهی‌ها و خودبرتربینی‌ها و بخل‌ها. این‌ها همه اسارت‌اند و ما باید از بند آن‌ها آزاد شویم. آزادترین انسان‌های تاریخ، پیامبران هستند. آن‌ها اگر دور هم جمع شوند، محدودیتی وجود نخواهد داشت و مشکلی به‌وجود نخواهد آمد. ویژگی انسان این است که وقتی از این اسارت‌ها آزاد می‌شود، جز حق و کمال و انسانیت را انتخاب نمی‌کند. آزادی با انسان همراه است. نمی‌شود آزادی را از انسان گرفت. خدای متعال به ‌هیچ انسانی اجازۀ محدود کردن آزادی انسان‌های دیگر را نداده‌است. یکی از محدودیت‌ها محدودیت فکری است. فضا را به‌گونه‌ای درست می‌کنند که انسان‌ها اغوا می‌شوند. آن‌ها ذهن‌ها را می‌بندند و قالب‌های مصنوعی و کاذب درست می‌کنند.
آزادی مطلوب در بستر اجتماع تحقق می‌یابد
محدود کردن انسان‌ها در عرصۀ اجتماع را در طول تاریخ دید‌ه‌ایم. وقتی انسان‌ها محدود می‌شوند، دیگر انسان بودن آن‌ها معنی ندارد. به نسبت محدودیت، انسانیت ساقط می‌شود. اجتماع بستر نامحدود شدن انسان است. تعامل با دیگران بستر تحقق آزادی مطلق انسان‌هاست. آزادی مطلق یعنی آزادی اندیشه، آزادی اراده، آزادی انتخاب، آزادی عمل و آزادی در همه‌چیز. اگر انسان 
گوشه¬نشینی کند و بگوید من آزاد آزادم، آزادی به چه دردی می‌خورد؟ اگر من اراده کنم، ولی نگذارند اراده‌ام را اِعمال کنم، رشدی اتفاق نمی‌افتد. اصلاً در فرایند آزادی است که انسان رشد می‌کند، می‌اندیشد، تصمیم می‌گیرد، انتخاب می‌کند، اراده می‌کند، اراده‌اش را اِعمال می‌کند و خوب و بدش را تشخیص می‌دهد.
محدودسازی آزادی، محدودسازی همۀ ارزش‌های دیگر است
 به نسبتی که آزادی‌های انسان‌ها محدود می‌شود، ارزش‌ها هم محدود می‌شوند و اگر آزادی کاملاً محدود شود، ارزش و ضدارزش متولد نمی‌شود. اگر افراد را مجبور کنیم چیزی را انتخاب کنند، مثلاً گناهی را مرتکب شوند، این محدود کردن، ضدارزش است. آیا با مجبور کردن دیگران به انجام عمل صالح، ارزشی خلق می‌شود؟ نه، ارزش زمانی خلق می‌شود که ارتقای روحی و انسانی اتفاق بیفتد. ارتقای روحی با اجبار اتفاق نمی‌افتد.
دین در بستر آزادی معنادار است
دین اگر اجباری باشد، ارزش ندارد. دین آمده است انسان را ارتقا بدهد. وقتی اجباری شد، موجب رکود و توقفِ کمال انسان می‌شود و محدودکنندۀ انسان است.
مأموریت حکومت‌ها صیانت از آزادی است، نه محدود کردن آن
حکومت‌ها حق ندارند آزادی انسان‌ها را محدود کنند. مأموریت حکومت‌ها صیانت از آزادی و تأمین آزادی انسان‌هاست.
حق تعیین سرنوشت، سرآمد حقوق برآمده از آزادی
به حق تعیین سرنوشت می‌رسیم. سرفصل و سرآمد آزادی انسان‌ها انتخاب سرنوشت خودشان است. احدی نمی‌تواند این حق را از انسان‌ها بگیرد. این حق را خدا به انسان‌ها داده‌است. جالب است که در قانون اساسی ما هم آمده‌است «حتی به‌ نام امنیت ملی، نمی‌توان آزادی‌های مردم را، ولو با وضع قانون، محدود کرد».  این بخش از قانون اساسی در دنیا جزو مترقی‌ترین‌هاست. انسان‌ها باید آزاد باشند، بیندیشند، اراده کنند، انتخاب کنند، تصمیم بگیرند. در عرصۀ اجتماعی، تنها ارادۀ انسان‌ها باید حاکم شود ولاغیر. انسان‌ها باید انتخاب کنند که چگونه زندگی کنند و کدام مسیر را برگزینند. احدی حق ندارد انتخاب¬های انسان را محدود کند.
محدودیت آزادی، ریشۀ فساد
هرقدر که آزادی انسان‌ها محدود شده، فساد آمده‌است. به‌محض این‌که می‌گوییم آزادی، می‌گویند «یعنی مردم بروند فساد کنند؟». این یک دروغ بزرگ است.
تحقق نیافتن هیچ‌گونه آزادی مطلق در تاریخ
 دلیل تحقق نیافتن آزادی مطلق در تاریخ این است که همواره با همین شعار، آزادی‌ها را محدود کرده‌اند و تاریخ پر از فساد و کشتار و جنایت است. هیچ‌گاه آزادی مطلق برای انسان‌ها اتفاق نیفتاده‌است که اکنون بشود با‌ توجه ‌به تاریخ، دربارۀ آن قضاوت کرد.
مدعیان کنترل انسان‌ها دلیلی برای داشتن چنین صلاحیتی ندارند
کسانی که می‌خواهند آزادی انسان‌های دیگر را کنترل کنند به چه حقی می‌خواهند این کار را انجام دهند؟ چه‌کسی اجازۀ این کار را داده‌است؟ چه‌کسی گفته‌است که آن‌ها برترند؟ چه‌کسی گفته‌است که آن‌ها درست تشخیص می‌دهند؟ چه‌کسی گفته‌ که این کار آن‌ها به نفع جامعه است؟ هیچ‌کدام پاسخ روشن و قانع‌کننده‌ای ندارند. انسان‌ها باید سرنوشت خودشان را خودشان تعیین کنند.
تبدیل شدن دموکراسی به ضد خود
دموکراسی هم همین بود. در دموکراسی،  قرار بود انسان‌ها سرنوشت خود را تعیین کنند، اما حالا هزار تبصره به آن زده‌اند، به‌گونه‌ای که امروزه دموکراسی‌ای در دنیا وجود ندارد و همه کنترل‌شده هستند. به شیوه‌های مختلف تبلیغاتی، قوانینی گذاشته‌اند که در نتیجه آن ظاهراً مردم انتخاب می¬کنند اما در واقع اراده‌های مردم را به جایی که خود می‌خواهند، هدایت می‌کنند. عملاً آزادی بیان وجود ندارد. اصلاً نمی‌توانند حرف بزنند. اندیشه‌ای که به بیان نیاید ارزشی ندارد. به میزانی که بیان و آزادی انسان‌ها محدود می‌شود از انسانیت آن‌ها کاسته می‌شود. می‌گویند «اگر اجازه بدهیم مردم انتخاب کنند، اشتباه انتخاب می‌کنند».در حالی که باید گفت به فرض اشتباه انتخاب کنند، به شما ربطی ندارد. آیا خدا این را نمی‌دانست که به انسان‌ها آزادی داد؟ خدا نمی‌دانست که ممکن است انسان‌ها اشتباه کنند؟ نمی‌توانست کاری کند که انسان‌ها همیشه خوب را انتخاب کنند؟ آیا کسانی که به‌جای مردم انتخاب می‌کنند، اشتباه نمی‌کنند؟ بزرگ‌ترین انتخاب‌های اشتباه، نه توسط عموم مردم، بلکه توسط این مدعیان انجام شده‌است.
شیطان، دشمن نخست آزادی
بزرگ‌ترین محدودکنندۀ آزادیِ انسان‌ها شیطان است. آزادی بزرگ‌ترین هدیۀ خداست و اصلاً رمز انسان‌ بودن انسان‌ها آزادی و اختیار آن‌هاست. هرقدر آزادی محدود شود، انسان‌ها محدود می‌شوند و این ساده و روشن است. در کل تاریخ، با توجیهات گوناگون اختیارات انسان‌ها را محدود و محدودتر کرده‌اند تا هر کاری دلشان می‌خواهد انجام دهند.
مفاسد دنیا محصول محدود شدن آزادی‌اند
تمام مفاسد دنیا، دزدی‌ها، غارت‌ها، جنگ‌ها و تبعیض‌ها، محصول محدود کردن آزادی هستند. الآن در دنیا آزادی تودۀ مردم محدود است، اما قدرتمندان آزادی نامحدود دارند. این فاصله باعث فساد، تبعیض، ظلم و سقوط می‌شود.
پیامبران برای آزادی انسان‌ها آمده¬اند
آزادی، متعلق به همه است. قلۀ آزادی که ما دنبال می‌کنیم آزادی مطلق انسان‌هاست. از همۀ اسارت‌ها باید آزاد باشیم. پیامبران آمده¬اند تا انسان‌ها را آزاد ‌کنند: «وَ یضَعُ عَنهُم إِصرَهُم وَالأَغلالَ الَّتی کانَت عَلَیهِم.»  . مولوی در مثنوی در ابیاتی زیبا این واقعیت را به بیان آورده است که 
	کیست مولا آن که آزادت کند	بند رقیّت ز پایت برکند
	چون به آزادی نبوّت هادیَ است	مومنان را زانبیا آزادی است
	ای گروه مومنان شادی کنید 	همچو سرو و سوسن آزادی کنید
	بی زبان گویند سرو و سبزه زار	شکر آب و شکر عدل نوبهار

دانش و سایر ارزش‌ها آزادی‌آورند
 دانش و بزرگواری آزادی می‌آورند. عدالت و تعاملات اجتماعی آزادی می‌آورند. تفکر آزادی می‌آورد. ایثار و فداکاری آزادی می‌آورد. محبت و  توجه به ارزش‌های انسانی آزادی می‌آورد. تفکر در حقیقتِ وجودیِ انسان و خدا آزادی می‌آورد. تفکر دربارۀ انسان کامل آزادی می‌آورد. باید به‌سمت آزادی مطلق برویم. آن چیزی که خدا خواسته آزادی مطلق است.
شبهۀ تعارض قانون و آزادی
ما دو نوع قانون داریم؛ یک قانون آزادی‌بخش است و یک قانون محدودکننده. من همیشه مثال می‌زنم قانون آزادی‌بخش مثل قوانین راهنمایی‌ورانندگی است. ما می‌خواهیم آزاد باشیم که حرکت کنیم و به همه‌جا برویم. اگر قانونی نباشد، چراغ و چهارراهی نباشد، تصادف پیش می‌آید، برخورد می‌شود، راه‌ها بسته می‌شوند و امکان حرکت از ما گرفته می‌شود. قوانینی گذاشته شده‌است که ما راحت عبور کنیم و به مقصد برسیم. از سوی دیگر قوانین محدودکننده مانند قانون ضرورت اخذ مجوزهای پیشینی برای فعالیت¬های گوناگون اقتصادی، فرهنگی و سیاسی که صرفا محدودیت برای انسان درست می¬کند و زمینه سلطه دولت¬ها بر انسان را فراهم می¬آورد.
اقتصاد آزادی‌بخش یا اقتصاد محدودیت‌آفرین
در اقتصاد هم همین‌طور است. قوانین محدودکننده و آزادی‌بخش داریم. کسانی که تلقی‌شان محدودیت منابع و ثروت طبیعی است دائماً قوانین محدودکننده برای انسان وضع می‌کنند. اما وقتی معتقد باشیم ثروت دنیا نامحدود است، قوانین آزادی‌بخش می‌گذاریم تا همۀ مردم استفاده کنند. خدا این‌همه زمین داده‌است، چه اشکالی دارد که همه مردم صاحب باغ و ویلا باشند. 
آزادی تعیین سرنوشت، مهم¬ترین مسأله همه ادوار بشریت
آزادی در مناسبات اجتماعی، آزادی اندیشه و انتخاب، آزادی اِعمال اراده و بیان، آزادی در تعیین سرنوشت اجتماعی و حق تعیین سرنوشت، بسیار مهم است. همین امروز هم مهم‌ترین معضل جوامع بشری بحث حق تعیین سرنوشت است که متأسفانه محدود شده و فجایع امروز را به‌بار آورده‌‌است و هر روز جنگ و اختلاف و سلطه و غارت و چپاول جهانی در دنیا اتفاق می‌افتد.

درس¬گفتار بیست و دوم_ عدالت

چکیدۀ درس‌گفتار
	عدالت بستر شکوفایی و آزادی انسان‌هاست. عدالت آن‌قدر مهم است که امیرالمؤمنین(ع) فرمود: «اگر من نتوانم با این حکومت عدالتی را برپا کنم، از آبِ بینیِ بُز یا از کفش صدوصله بی‌ارزش‌تر است.»
	از دیدگاه حکومتی، عدالت یعنی مساوات برای همه؛ مساوی بودن همه در برابر قانون، مساوی بودن همه در بیت‌المال و مساوی بودن همه در عواید ثروت‌های طبیعی. اما از دیدگاه مردمی، عدالت یعنی قسط، یعنی هرکس هرچقدر تلاش کرد، همان‌قدر نتیجه ببرد.
	 شیطان به‌دنبال کنار گذاشتن انسان‌ها از حیطۀ اجتماع و اعمال اراده و حق تعیین سرنوشت و منحصر کردن این حق به عده‌ای قلیل است. وقتی این حق متعلق به عدۀ محدودی باشد، ظلم، وابستگی، فروش وطن و فروش عزت باب می‌شود.
	ارتقای بنیۀ اقتصادی انسان‌ها گام بزرگی در جهت آزادی آن‌‌هاست و این جز با عدالت اتفاق نمی‌افتد. 
	نوع جنگ‌ها و ناامنی‌ها زاییدۀ بی‌عدالتی است و بی‌عدالتی‌ها زاییدۀ استکبار و خودبرتربینیِ عده‌ای خاص و عملی شیطانی است.
	عدالت مقوّم آزادی، یعنی مقوّم انسانیت انسان‌هاست. عدالت آن‌قدر ارزش دارد که جان‌های بزرگی مثل امام علی(ع) در راهش قربانی ‌شده‌اند و قهرمانان بزرگی در راه آن ـ که درواقع در راه آزادی است ـ فدا خواهند شد.
	 حکومتِ منهای عدالت طاغوت است؛ حکومتِ منهای عدالت شیطان است و در همین‌جاست که شیطان می‌آید و جایگزینی کاذب می‌گذارد. 
	ارزش‌های انسانی تابع این‌ دو ارزش، یعنی آزادی و عدالت‌‌اند.


متن درس‌گفتار
در این جلسه می‌خواهیم دربارۀ مفهوم بزرگ و عمیق عدالت صحبت کنیم. تعاریف گوناگونی دربارۀ عدالت بیان شده‌است و من نمی‌خواهم به تعاریف بپردازم، بلکه می‌خواهم دربارۀ عدالت بحث مبنایی کنم و نشان دهم که جایگاهش کجاست.
عدالت، بستری برای شکوفایی استعدادها
نهالی را درنظر بگیرید که در صورت درخت شدن هلوهای بسیار خوبی می‌دهد و می‌تواند 100 150 کیلو هلو بدهد. این استعدادی است که در درون این نهال نهفته است. اگر قرار باشد این استعداد در وجود نهال شکوفا شود، باید عدالت را دربارۀ آن رعایت کنیم. یعنی این نهال در خاکِ خوبی غرس بشود؛ آب مناسب با برنامۀ منظم به آن داده شود؛ نور کافی داشته باشد؛ به‌درستی هرس شود؛ از حملۀ آفات مصونیت پیدا کند؛ دما برای آن درست تنظیم شود. مجموعۀ این عوامل محیط مناسبی را ایجاد می‌کنند که این درخت استعدادهای درونی خود را بیرون بریزد. عدالت نقشی این‌گونه را برای انسان‌ها ایفا می‌کند. یعنی بستری برای شکوفایی انسان‌ها می‌شود.
عدالت اجتماعی، مهم‌ترین مصداق عدالت
مهم‌ترین زمینۀ عدالت عدالتِ اجتماعی است. وقتی آزادی‌ها محدود شوند یا توزیع عدالت نابرابر باشد، عدالت از بین می‌رود. در این صورت، عده‌ای در جامعه آزاد خواهند بود و به انسان‌ها ظلم خواهند کرد، اما دیگران امکان دفع ظلم را نخواهند داشت. آن‌ها می‌توانند اجحاف کنند، این‌ها نمی‌توانند تلافی کنند. آن‌ها می‌توانند اموال این‌ها را ببرند اما این‌ها نمی‌توانند مقابله‌به‌مثل انجام بدهند، چون جامعه ظلم‌آلود و ناعادلانه است. ‌عدهای حق دارند حرف بزنند و هرچیزی بخواهند بگویند، اما عدهای حق ندارند حرف بزنند. عده‌ای حق دارند سرنوشت جامعه‌ای را تعیین کنند، ولی عدۀ زیادی چنین حقی را ندارند. در نتیجه ظلم و بی‌عدالتی فراگیر می‌شود. در چنین بستری، استعداد انسان‌ها شکوفا نمی‌شود و رشدی اتفاق نمی‌افتد.
در یک جامعه، اکثریت مردم فقیرند و باید بیست و چهار ساعت شبانه‌روز به‌ فکر تأمین مخارج خانواده باشند. این‌ها فرصت نمی‌کنند به مسائل اجتماعی و کمال و حقیقت خودشان بیندیشند. عده‌ای هم از جیب آن‌ها آن‌قدر برداشته‌اند که نمی‌دانند چه‌کار کنند. این ظلم است و جایی برای رشد انسان‌ها نمی‌گذارد. ‌عدهای به بیت‌المال دسترسی دارند و هرچقدر بخواهند می‌برند، اما اکثریت مردم محروم‌اند. این تبعیض است و جایی برای رشد نمی‌گذارد.
عدالت، زمینه‌ساز حاکمیت انسان بر سرنوشت خود
عدالت هم لازمۀ رشد و هم بستر رشد برای انسان‌ها و آزادی‌بخش است. شما باید عدالت را اجرا کنید تا انسان‌ها به حق خودشان برسند. وقتی ثروت طبیعی نابرابر تقسیم شود، مردم در فقر می‌مانند.‌ مردم فقیر نمی‌توانند درمورد سرنوشت جامعه تصمیم بگیرند، درحالی‌که سرنوشت جامعه امری عمومی و مشاع است و همه سهمی مساوی در آن دارند. وقتی توزیع ثروت تبعیض‌آلود باشد و کسب توانایی‌های اجتماعی به واسطه فرصت¬های نابرابر برای همه مقدور نباشد، امکان دخالت در سرنوشت هم تبعیضی می‌شود. در این صورت، جایی برای آزادی و رشد و شکوفایی استعدادها نمی‌ماند و حقیقت انسانی نابود می‌شود.
حکومت یا در راستای عدالت است یا هم‌ارزش با آبِ بینیِ بُز
عدالت آن‌قدر مهم است که امیرالمؤمنین(ع) فرمودند: «اگر من با این حکومت نتوانم عدالتی را برپا کنم، از آب بینی بُز یا از کفش صدوصله بی‌ارزش‌تر است.» حکومت ارزشی ندارد، مگر برای عدالت. عدالت آن‌قدر مهم است که ایشان فرمودند: «اگر تمام عالم هستی را به من بدهند، حاضر نیستم به¬ستم دانه‌ای را از دهان مورچه‌ای بگیرم.» ظلم و تبعیض و بی‌عدالتی آثار وحشتناکی دارد که کل عالم هستی و کل مناسبات را به‌هم می‌ریزد.
ظلم و تخریب انسانیت انسان
ظلم در پیشگاه الهی گناه بسیار بزرگی است، چون انسانیت انسان‌ها را تخریب می‌کند. ظلم حقیقت و کرامت انسان‌ها را از بین می‌برد و فرصت‌های شکوفایی را از انسان‌ها می‌گیرد. به ‌همین‌ سبب، می‌گویند ظلم قبیح است و باید با آن مبارزه کرد و آن را ریشه‌کن کرد. باید به‌جای ظلم، عدالت را جاری کرد.
مصادیق و موارد عدالت
حالا عدالت در چه‌چیز؟ عدالت در تعیین سرنوشت، عدالت در تصمیم‌گیری‌های اجتماعی، عدالت در استفاده از ارزش ذاتی ثروت طبیعی و سایر ثروت¬های عمومی. امروز در دنیا، عده‌ای به ثروت طبیعی دست‌اندازی کرده‌اند و بهره¬مندند ولی اکثریت مردم از آن محروم‌اند. آن‌ها ثروت را غارت می¬کنند و فاصلۀ طبقاتی ایجاد می‌شود. آن‌ها بر جامعه حاکم می‌شوند، آزادی‌ها از بین می‌روند، تبعیض ایجاد می‌شود و انسانیت از بین می‌رود. 
عدالت از منظر حکومت یعنی مساوات و از منظر مردم یعنی قسط
از منظر حکومت‌ها، عدالت یعنی مساوات برای همه، برابری همه در برابر قانون، برابری در بیت‌المال و برابری در عواید ثروت‌های طبیعی. اما از منظر مردم، عدالت به‌معنی قسط است. یعنی هرکس هرچقدر تلاش کرد، بهره ببرد .
پذیرش مسوولیت بدون تخصص خلاف عدالت است
از دیگر مصادیق بی عدالتی آن است که انسان بدون تخصص مسئولیتی را بپذیرد. هر کس باید در موقعیت مدیریتی¬ای بنشیند که استحقاق آن را دارد. این‌که افراد غیرمتخصص کاری را می‌پذیرند که با آن آشنا نیستند، پستی و ظلم و بی‌عدالتی است. اگر مناصب اجتماعی را با هر عنوانی، حتی با عنوان «تعهد»، به دست کسانی بسپارید که ناتوان هستند، ظلم کرده‌اید. بالاترین بی‌تعهدی و بی‌عدالتی این است که مدیریت‌های اجتماعی را به دست افراد ناتوان بدهید. کسانی که از جنبه‌ تخصصی گوناگون به کار خود و به مردم تعهد ندارند، به انسانیت و بیت‌المال هم تعهد ندارند.
عدالت، بستر زندگی 
عدالت بستر لازم برای شکوفایی انسان‌ها را فراهم می‌کند. بعضی از جوان‌ها می‌گویند ما با این‌ها کاری نداریم، این‌ها جزو ارزش‌ها هستند، این‌ها مربوط به انقلاب‌ها هستند. ما می‌خواهیم زندگی کنیم. من عرض می¬کنم اگر عدالت نباشد، چطور می‌خواهید زندگی کنید؟ غارتگران می‌برند و چیزی به شما نمی‌رسد که بخواهید زندگی کنید. باید روزی هجده ساعت کار کنید تا نان بخورونمیر دربیاورید. آیا اسم این زندگی‌ است؟ عدالت باید باشد که از این ثروت بی‌نهایت چیزی هم به شما برسد، تا از چگونگی ادارۀ کشورها سهمی در تصمیم‌گیری را به شما بدهند که شما بتوانید اعمال‌نظر کنید و بعد بتوانید زندگی کنید، وگرنه آش را با جایش می‌فروشند و تمام می‌شود.
شیطان و حذف عموم مردم از مکانیسم‌های تعیین سرنوشت
شیطان به‌دنبال کنار گذاشتن انسان‌ها از حیطۀ اجتماع و اعمال اراده و حق تعیین سرنوشت و منحصر کردن آن به عده‌ای قلیل است. وقتی این اتفاق رخ دهد، ظلم، وابستگی، وطن فروشی و فروش عزت رواج می‌یابد. بگذارید به‌گونۀ دیگری تعبیر کنم. عدالت یعنی چه؟ یعنی اگر کسی به کسی تعدّی کرد، او هم بتواند عیناً تعدّی کند؛ اگر کسی به دیگری سیلی زد، او هم بتواند بلافاصله آن ضربه را بزند؛ اگر دست در جیب دیگری کرد، او هم بتواند دست در جیب او کند. آیا آن‌وقت ظلمی اتفاق می‌افتد؟
ارتقای بنیۀ اقتصادی انسان‌ها در بستر عدالت، گامی در جهت آزادی
ارتقای بنیۀ اقتصادی انسان‌ها گام بزرگی در جهت آزادی آن‌هاست و این، جز با عدالت، اتفاق نمی‌افتد. اگر ثروت طبیعی را درست تقسیم نکنید، همیشه فقر وجود خواهد داشت. اگر فقر وجود داشته باشد، انسانیت، آزادی، رشد و کمال معنا ندارد. باوجود فقر، توانایی مشارکت در امور اجتماعی بی¬معنی است. آن‌وقت امکان مقابله با دست‌اندازان به حقوق عمومی از بین می¬رود. در آن صورت، عزتی نخواهد بود. عدالت لازم است. اگر عدالت نباشد، انسان شکوفا نمی‌شود و رشد نمی‌کند. بدون عدالت، هیچ ارزشی متولد نمی‌شود. عدالت آزادی‌بخش است. عدالت محبت‌آفرین و امنیت‌آفرین است.
عدالت امنیت‌آور است
اگر به‌جای سالانه صدها میلیارد دلار خرج تسلیحات در دنیا، عدالت را اجرا کنند، خودبه‌خود امنیت ایجاد می‌شود و نیازی به اسلحه و سخت‌گیری نخواهد بود. نوع جنگ‌ها و ناامنی‌ها زاییدۀ بی‌عدالتی است و خود بی‌عدالتی‌ها زاییدۀ استکبار و خودبرتربینیِ عده‌ای خاص‌ و عملی شیطانی است. وقتی ثروت ناعادلانه توزیع می‌شود، ‌عده‌ای برای خودشان بیشتر برمی‌دارند و همه‌گونه مفاسد و ساختارهای ناعادلانه شکل می‌گیرد.
عدالت به‌قدری ارزش دارد که اولیای الهی فدایی آن هستند
عدالت مقوّم آزادی، یعنی مقوّم انسانیت انسان‌هاست. آن‌قدر ارزش دارد که جان‌های بزرگی، مثل امام علی(ع)، در راهش قربانی شده‌اند و قهرمانان بزرگی در راه آن ـ که درواقع راه آزادی است ـ فدا شده‌اند و فدا خواهند شد.
عدالت مقوله‌ای عینی و عملی است، نه مَدرسی و آکادمیک
عدالت امری عینی و ملموس در زندگی اجتماعی است و یک امر مباحثه‌ایِ مدرسه‌ای و آکادمیک نیست.. حکومت منهای عدالت، طاغوت است؛ حکومت منهای عدالت، سلطۀ شیطان است و در همین‌جا شیطان وارد می‌شود و جایگزینی کاذب پیشِ‌روی آدمی می‌گذارد.
شبهۀ تقابل عدالت و آزادی
می‌گویند عدالت مقابل آزادی است. این سخن نادرست است. عدالت مقوّم آزادی، خالق آزادی و پشتیبان آزادی است. اگر عدالت وجود نداشته باشد، توانایی در سطح جامعه وجود نخواهد داشت. اگر توانایی وجود نداشته باشد، آزادی معنا ندارد. عدالت انسان‌ها را قدرتمند می‌کند و وقتی انسان قدرتمندتر می‌شود، آزادتر می‌شود.
جرم‌انگاری طرح ارزش‌ها درمیان سیاسیون
البته در کشور ما وقتی ارزش‌ها را مطرح می‌کنی، همۀ سیاسیون می‌گویند منحرف شده‌ای؛ در حالی¬که برای همین ارزش‌ها انقلاب کردیم. برای آزادی، عدالت، کرامت انسانی، حقیقت رشد کمال انسانی، ظهور انسان‌ها و «انسان کامل» انقلاب کردیم. آزادی و عدالت باید سکه‌های رایج جامعه باشند. باید آن‌قدر ارزش عدالت در جامعه برجسته باشد که کسی جرئت نکند، به‌اندازۀ سر سوزنی، تبعیض و بی‌عدالتی روا دارد.
عدالت یا رشد اقتصادی؟
می‌گویند وقتی بی‌عدالتی هست، رشد اقتصادی به‌دست می‌آید. کدام رشد اقتصادی؟ بی‌عدالتی به فقر منجر می‌شود. امکان ندارد شما با ظلم و بی‌عدالتی به شکوفایی علمی و اقتصادی دست یابید. ما مخالف این عقیده‌ایم. اگر هم جوامعی شکوفایی اقتصادی پیدا کرده‌اند، حتماً تا حدی عدالت را رعایت کرده‌اند. اگر مردم به‌لحاظ انسانی رشد کرده‌اند، مقداری عدالت را رعایت کرده‌اند و آزادی انسان‌ها را محترم شمرده‌اند. این‌ دو تا ـ آزادی و عدالت ـ دو بال‌اند که مقوّم هم هستند. اگر آزادی و عدالت وجود نداشته نباشد، اصلاً بقیۀ بحث‌ها موضوعیت ندارند.
استکبار و خودبرتربینی ریشۀ بی‌عدالتی 
شصت سال است که داریم درمورد نقدینگی بحث می‌کنیم. ساختار اداری، نقدینگی و فقر، محصول خودبرتربینیِ عده‌ای خاص، محدود کردن آزادی مردم و رفتار ناعادلانه است. این‌ها را باید درست کنیم. همۀ این‌ها به نوع نگاه به انسان برمی‌گردد. انسان‌هایی که راه و حقیقت انسانی خود را گم کردند و فریب شیطان را خوردند خودِ شیطان‌اند یا شیطان‌صفت گشته¬اند و یا شیطان‌زده شده‌اند. خیلی راحت تبعیض و بی‌عدالتی در سیستم اداری کشور نهادینه شده‌ و محصول آن تحقیر مردم، نابودی اکثریت جامعه، فساد و غارتگری است.
مصادیق و موارد عدالت
از مصداق‌های مهم عدالت عدالتِ قضایی، عدالت در برنامه‌ریزی، توزیع ثروت ملی، توزیع فرصت‌ها و مداخله در تعیین سرنوشت است.
انسداد و ارتجاع نتیجۀ انحصار تعیین سرنوشت
عده‌ای سرنوشت بقیه را تعیین می‌کنند، بقیه هم باید بله بگویند و تسلیم باشند. اگر اعتراضی هم بکنند، با خشونت مواجه می‌شوند. با این شیوه به ‌جایی نمی‌رسیم. پانصد سال هم ادامه پیدا کند، مشکلی حل نمی‌شود و ارتقایی اتفاق نمی‌افتد، چون بستر ارتقاء، آزادی و عدالت است. وقتی ما از عدالت فاصله بگیریم، انسانیت کنار می‌رود و وقتی انسانیت کنار برود، هیچ‌چیز باقی نمی‌ماند. عمل شیطانی نمی‌تواند ما را ارتقا بدهد.
تحقق همۀ ارزش‌های انسانی تابع عدالت و آزادی
خلاصه این¬که، ارزش‌های انسانی تابع آزادی و عدالت‌اند یعنی ارزش¬های اصلی انسانی این دو هستند و بقیه ارزش¬ها تابع این¬دو هستند. انقلاب کردیم که این‌ ارزش‌ها برجسته شوند و امیدوارم که این اتفاق بیفتد.  


درس¬گفتار بیست و سوم_ فلسفه تشکیل حکومت¬ها

چکیدۀ درس‌گفتار
د	 حکومت‌ها تشکیل شدند تا حقوق مردم را تأمین کنند و موانع رشد و کمال مردم را بردارند، آزادی و عدالت را به‌ارمغان بیاورند و امنیت را تأمین کنند. 
د	در طول تاریخ، حکومت‌ها بزرگ‌ترین موانع کمال و آزادی انسان‌ها، مانع اجرای عدالت و مانع امنیت بوده‌اند. در حالی¬که حکومت در اصل ابزاری برای تأمین حقوق مردم است، اما حالا خود حکومت موضوعیت و اصالت پیدا کرده‌است.
	حکومت‌ها درست شده‌اند که آزادی را تأمین کنند، اما یکی از مناقشه‌های تاریخی بین حکومت‌ها و ملت‌ها حد آزادی است.
	 در نگاه ما، حکومتی که بگوید من فلان کار را می‌کنم و ربطی به مردم ندارد عین شیطان است و اعمالش ضدبشری است. 
	حکومت هم حق مردم است، چون حکومت پاسخی به حق تعیین سرنوشت و نوعی تعیین سرنوشت است. 
	حکومت‌ها از فلسفۀ وجودی خودشان دور شده‌اند و حتی به ضد خودشان تبدیل شده‌اند. 
متن درس‌گفتار
پرسش این درس¬گفتار این است که حکومت برای چیست و فلسفۀ تشکیل آن چیست؟
تأمین حقوق انسان‌ها و برطرف کردن موانع رشد و کمال، فلسفۀ اولیۀ حکومت
 به نظر می¬رسد در مقطعی از تاریخ حیات اجتماعی انسان، مردم به این تحلیل و نتیجه رسیدند که خودشان نمی¬توانند حقوق خود را تأمین کنند، موانع رشد و کمال خود را از میان بردارند و آزادی و عدالت و امنیت خود را تأمین کنند. با اصرار بر این مطالبات بود که خود مردم اراده کردند نهادی را برای تأمین حقوق اساسی، امنیت، آزادی و عدالت تأسیس کنند. این نهاد حکومت نام گرفت.
شیطان در طول تاریخ نوع حکومت‌ها را به ضد فلسفۀ وجودی‌شان بدل کرد
شیطان در همین‌جا وارد شد و در طول تاریخ، حکومت‌ها را به ضد فلسفۀ وجودی خودشان تبدیل کرد. در طول تاریخ حکومت‌ها بزرگ‌ترین موانع کمال، آزادی، اجرای عدالت و مخلّ امنیت بودند. تمام جنگ‌ها در طول تاریخ توسط حکومت‌ها اتفاق افتاده‌اند. تمام محدودیت‌ها توسط حکومت‌ها اعمال شده‌اند و خود حکومت‌ها موضوعیت پیدا کرده‌اند.
موضوعیت یافتن حکومت، نشانۀ تصرف شیطان در آن
حکومت ابزاری برای تأمین حقوق مردم است، اما حالا خود حکومت موضوعیت و اصالت پیدا کرده‌است. کسب حکومت و تسلط بر آن برای عده‌ای به مسئله‌ای مهم تبدیل شده‌است. نگاه شیطان را ببینید. قرار بود آب بنوشیم تا تشنگی‌مان برطرف شود، اما حالا خود آب به مسئله تبدیل شده است. آب برای رفع تشنگی است، چرا باید خود یک مسئله باشد؟
حکومت قرار بود موانع را بردارد، راه رشد را باز کند و از آزادی و عدالت و ارزش‌های انسانی پاسداری کند، اما به ضدش تبدیل شده‌است. یعنی به بزرگ‌ترین محدودکنندۀ آزادی انسان‌ها تبدیل شده‌‌است. حکومت‌ها به بزرگ‌ترین ظالم و ازبین‌برندۀ عدالت در جوامع بدل شده‌اند.
حکومت شیطانی یا حکومت انسانی
چه باید کرد؟ آیا حکومت غیر از تجلی ارادۀ عمومی است؟ آیا غیر از نماد تعیین سرنوشت آحاد مردم است؟ در هر تصمیمی، در هر جایی، در هر مقطع زمانی، اگر حکومت را بُرش بزنید، باید نظر و ارادۀ مردم را در آن ببینید.  حکومتی ‌که مردم را مسلوب‌الاختیار کند و امور را مستقلا در دست خودش بگیرد و هر کاری که خواست انجام دهد همان حکومت شیطان است.
حکومت به ادعای تأمین آزادی تشکیل می‌شود، ولی بعد برسرِ حد آزادی مردم با مردم مخالفت می‌کند
باید کمک کنیم که انسان‌ها مداخلۀ بیشتری کنند و تصمیم بگیرند و بیندیشند و از حقوق گوناگون استفاده کنند. حالا حکومت‌ها تشکیل شده‌اند و به مردم می‌گویند حقت را به من بده و از مداخله کناره¬گیری کن، هرچقدرش را که من به تو دادم بگیر و از مقدار بیشتر صرف‌نظر کن. آزادی در ذات انسان‌هاست، حق انسان‌هاست. حکومت‌ها درست شده‌اند که آزادی را تأمین کنند. در حالی که یکی از مناقشه‌های تاریخی بین حکومت‌ها و ملت‌ها حد آزادی است. ببینید شیطان چه‌کار می‌کند؟ چطور مفاهیم را تغییر می‌دهد؟ هر حکومتی هر کاری غیر از خواست مردم انجام دهد، هم نامشروع و هم نامقبول است و هم اثرش معکوس است. چون انسان نسبت‌به تحمیل حس دافعه دارد. امکان ندارد حکومت بدون ارادۀ مردم کاری کند که به‌ نفع مردم باشد. چون حتی در مواردی که صلاح مردم توسط حاکمان انتخاب شود، چون مردم آن را انتخاب نکرده‌اند، اولا رشد نمی‌کنند چون رشد انسان با انتخاب او به دست می¬آید و ثانیا آن کار عملی نمی¬شود و نتیجه‌ای نمی‌گیرند.
حکومت‌ها در تاریخ به‌دنبال بسط دایرۀ قدرت خود بوده‌اند
امر ادارۀ کشورها متعلق به مردم و حق مردم و وظیفۀ مردم است. حکومت در اصل باید به ادای این حق و تکلیف کمک کند، نه این‌که جای آن‌ها بنشیند. به ‌هر نسبت دایرۀ اختیار حکومت‌ها توسعه پیدا می‌کند، مردم محدود می‌شوند، یعنی انسانیت و آزادی آنها محدود می‌شود و عدالت از بین می‌رود. در طول تاریخ، حکومت‌ها به‌دنبال بسط دایرۀ قدرت خودشان بوده‌اند که این کاری شیطانی است. نتیجۀ عمل شیطان له شدن انسان‌ها، عقب‌افتادگیِ جوامع، ظلم، کینه، جنگ، اختلاف و کوچک‌ شدن انسان‌هاست. 
حکومت باید نماد خواست و انتخاب مردم در همۀ عرصه‌ها باشد. ولی می‌گویند نمی‌شود. چرا نمی‌شود؟ الآن بسیاری از کشورها دربارۀ موضوعات روزمره از مردم‌ نظرخواهی می‌کنند. گاهی برای کم‌وزیاد کردن قیمت شیر گاو، از مردم نظرخواهی می‌کنند. چه اشکالی دارد؟ چون زندگی مردم است. برای بستن قرارداد با کشورهای دیگر، نظر مردم را می‌پرسند. اگر بخواهند صنعتی را وارد کنند، نظرخواهی می‌کنند. در خیلی از شهرهای دنیا، اگر بخواهند خیابانی بکشند، از مردم نظرخواهی می‌کنند. چون زندگی و حق مردم است و مربوط به آن‌هاست.
حکومت غیرمردمی شیطانی است
در نگاه ما، حکومتی که بگوید من هر کاری می‌خواهم می‌کنم و ربطی به مردم ندارد عین شیطان است و اعمالش ضدبشری است. این نوع حکومت نابودکنندۀ جوامع است.
آزادی انحصاری هرج‌ومرج‌آور است، آزادی مطلق نظم‌آور است
می‌گویند اگر آزادی رواج یابد، هرج‌و‌مرج پیش می‌آید. چه‌کسی گفته‌است؟ اتفاقاً آزادی‌ همگانی نظم می‌آورد. هرج‌ومرج مال شرایط موجود است که آزادی در یک جا منحصر و احتکار شده و اکثریت مردم از آزادی محروم‌اند. این شرایط است که هرج‌و‌مرج می‌آورد. ولی اگر همه آزاد باشند، هرج‌ومرجی نخواهد بود. سخن دیگری که می‌گویند این¬است که آزادی مستلزم ظلم است. معنای آزادی ظلم و تجاوز و زورگویی و غارتگری نیست. آزادی یعنی انسان‌ها بیندیشند، تصمیم بگیرند و سرنوشت خودشان را انتخاب کنند.
هر تدبیری که مردم را محدود کند عملاً به ضد خود بدل می‌شود
عده‌ای در رأس حکومت‌ها قرار گرفته‌اند و به عناوین گوناگون مردم را محدود می‌کنند. اگر مردم را محدود کنید، امنیت از بین می‌رود. هرقدر عدالت مخدوش شود، همان‌قدر امنیت از بین می‌رود. هرقدر نیروهای نظامی و انتظامی را توسعه دهیم، بازهم ناامنی بیشتر می‌شود، چون ریشه‌اش در بی‌عدالتی است. در سطح جهان هم همین است و این اشتباه حکومت‌هاست.
مفاسد و فقر در دنیای امروز محصول سیاست حکومت‌هاست
امروز توسعۀ مفاسد در دنیا محصول عمل حکومت‌هاست، نه محصول عمل مردم. اصلاً فساد از بالا در جوامع جاری می‌شود. فقر محصول سیاست¬های ناعادلانه و تبعیض‌آلود دولت‌هاست.
حکومت حق مردم است
حکومت هم حق مردم است، چون حکومت پاسخی به حق تعیین سرنوشت و نوعی تعیین سرنوشت و تصمیم‌گیری دربارۀ اجتماع است. این حق برای مردم و مربوط به مردم است. باید سازوکارهایی درست کند که دائماً ارادۀ مردم در جامعه جاری شود. معلوم است که وقتی چندین نهاد با اختیارات کامل و با پشتوانۀ حکومت در برابر مردم، به¬طور موازی فعالیت می‌کنند، حکومت نمی‌تواند آزادی مردم را تأمین کند. همین امر بزرگ‌ترین بی‌عدالتی در شکل، گستره و اختیارات و هزینه‌های حکومت است.
چرا کشتن مردم معترض موجب محکومیت و مجازات نمی‌شود؟
در نتیجۀ این نوع حکومت، مردم ضعیف می‌شوند و اعتراض می‌کنند، اما حکومت  برروی آن‌ها اسلحه می‌کشد. دو سه ‌سال است که بسیاری از مردم به‌خاطر اعتراض‌های ساده کشته شده‌اند، اما نه کسی محکوم کرده، نه مجازات کرده و نه اتفاقی افتاده‌است. اگر یک نفر در خیابان با ماشین یا چاقو یک نفر دیگر را بکشد، او را اعدام می‌کنند. اگر اسلحه بکشد و چندصد نفر را بکشد، چه‌کارش می‌کنند؟ چرا؟ اما در اینجا چون حکومت در مقابل ملت است، مردم نمی‌توانند کاری کنند. چطور می‌توانند حق را جاری کنند؟ از کجا می‌شود خون‌ها را استیفا کرد؟ کجا می‌شود قصاص کرد؟ قدرتی متمرکز در برابر هیچ قرار گرفته‌است.
ضرورت تحول و انقلاب مدیریتی در جهان، بازگشت به مردم
خلاصه، نه‌تنها حکومت‌ها از فلسفۀ وجودی خودشان دور شده‌اند، بلکه به ضد خودشان تبدیل شده‌اند. امروز در جهان، نیازمند یک انقلاب مدیریتی هستیم. حکومت باید به مردم برگردد. حکومت صحیح انعکاس و مرکز تجمیع ارادۀ عمومی است ولاغیر. حکومت فی‌ذاته هیچ اصالت و حقیقت و ارزشی ندارد. اگر مأموریتش را درست انجام ندهد، هیچ نمی‌ارزد و ضد ارزش ا‌ست، چون مانع بشر است. امروز متأسفانه ملت‌ها گرفتارند. هدف از دموکراسی این بود که مردم نفسی بکشند، اما نظم سیاسی امروز به دموکراسی‌ کنترل‌شده تبدیل شده‌است. عده‌ای نشسته‌اند و می‌گویند ما باید به مردم بگوییم به چه‌کسی رأی بدهند. دایرۀ انتخاب مردم را محدود کرده‌اند، درحالی‌که اگر مردم و انسانیت¬شان را محدود کنند، جامعه عقب می‌ماند و رشدی اتفاق نمی‌افتد. باید به حکومت¬ها گفت که اگر ضد فلسفۀ وجودی خودتان عمل کنید، اگر ظلم و بی‌عدالتی کنید، در آن صورت، در برابر خدا ایستاده‌اید و شیطانی شده‌اید.
فساد احتمالی مردم، توجیه و بهانه سلب قطعی آزادی
می‌گویند اگر مردم آزاد باشند، فساد می‌کنند. اولاً به شما چه ربطی دارد؟ ثانیاً چرا به مردم توهین می‌کنید؟ کافر همه را به کیش خود پندارد. البته این توجیهات بهانه است.
چند وقت پیش، شخصی در تلویزیون می‌گفت «یعنی چه که می‌گویید مردم در پوشش آزادند؟ حدش کجاست؟ شاید مردم بخواهند برهنه به خیابان بیایند». چقدر به مردم توهین می‌کرد! آیا مردم قبل از انقلاب برهنه بیرون می‌آمدند؟ الآن در ترکیه، پاکستان و عراق، حجاب آزاد است. آیا مردم برهنه بیرون می‌آیند؟ چه توهینی به مردم می‌کنید؟ اصلاً به شما چه ربطی دارد؟ چه‌کسی شما را مأمور کرده‌است مردم را کنترل کنید؟ حکومت‌ها خودشان را مسئول کنترل مردم می‌دانند. این یعنی محدود کردن آزادی مردم. این کار غلط است و فساد از اینجاست و فجایع بسیاری در این کنترل اتفاق می‌افتد.
آن‌ها که می‌خواهند مردم را کنترل کنند، خودشان چگونه کنترل می‌شوند؟
حالا چه‌کسی گفته‌است شما کنترل کنید؟ چه‌کسی گفته‌است کنترل شما مفید است؟ چه‌کسی گفته‌است در کنترل‌های شما فسادهای عجیب‌وغریب اتفاق نمی‌افتد؟ خود شما را چه‌کسی قرار است کنترل کند؟ چه‌کسی باید آن‌هایی را کنترل کند که مردم را کنترل می‌کنند؟ حقوق عمومی را سلب کرده‌اند. همه‌چیز را در اقتصاد، در سیاست داخلی، در سیاست خارجی، در فرهنگ، در همه‌جا، در دست خودشان گرفته‌اند. این کار غلط است، ملت و کشور را نابود می‌کند، حقیقت و فرهنگ و استقلال کشور را نابود می‌کند. از کجا این حرف را آورده‌اید؟
امام گفت: «پدران ما چه اجازه‌ای داشتند برای ما تصمیم بگیرند؟»
بگذارید من بحث دیگری را باز بکنم. امام مطلبی را بیان فرمود و ملت هم پذیرفتند. امام گفت: «پدران ما پنجاه سال پیش چه اجازه‌ای داشتند درمورد امروز ما تصمیم بگیرند؟» ملت هم پذیرفتند. ما خودمان باید تصمیم بگیریم. آیا این حرف امام امروز جاری نیست؟ هر نسلی خودش باید تصمیم بگیرد. خدا پیامبرش(ص) را هم مأمور نکرد که مواظب تصمیم نسل‌های گوناگون باشد، بلکه پیامبر(ص) را در مورد نسل معاصر خود هم مأمور کرد فقط راه را نشان بدهد و یادآوری کند. پیامبر(ص) هم سیطره‌ای بر مردم نداشت.
به نام پیامبر، حکومتی درست کرده‌ایم که ...
 به‌ نام پیامبر، حکومتی درست کرده‌ایم و فکر می‌کنیم مالک مردمیم و بر آن‌ها سیطره داریم. ثروت طبیعی و همه‌چیز در اختیار حکومت است و فکر می‌کند مالک‌ تک‌تک مردم است. بعد انتظار دارد کشور درست شود، فرهنگ، سیاست و اقتصاد درست شود. این‌طور نمی‌شود. این نقطۀ مقابل رشد است. با این سیاست کشور نابود می‌شود که الآن هم نابود شده‌است. نظام اقتصادی از هم پاشیده، نظام اجتماعی از هم پاشیده، راه بر رشد انسان‌ها بسته شده، امیدها از بین رفته و نارضایتی در اوج است. این‌ها را باید درست کنیم.
حکومت شأنی جز بازتابِ ارادۀ عمومی ندارد
من معتقدم حکومت‌ها جز بازتابِ دادن ارادۀ عمومی هیچ شأنی ندارند. هرقدر در این ارادۀ عمومی خدشه وارد شود، به ‌همان نسبت، انحراف و فساد و ظلم رواج می‌یابد و حکومت علیرغم هر عنوانی که داشته باشد، نامشروع می¬شود.
حق حاکمیت انسان بر سرنوشت خود استثنا ندارد
حق حاکمیت، فارغ از نژاد، مذهب، رنگ و دین، متعلق به همۀ انسان‌هاست. این حق را خدا داده و استثنا قرار نداده‌است که  ‌عده‌ای را بر دیگران حاکم کند.
خدا اختیار انسان‌ها را از آن‌ها سلب نکرده‌است که به کس دیگری بدهد
خدا هیچ‌گاه یک عده را بر دیگران حاکم نکرده‌است، به این معنا که دیگران سلب‌الاختیار و مسلوب‌الاختیار شوند. چنین چیزی وجود ندارد. متأسفانه گرفتار شده‌ایم. بسیاری از کشورها الآن گرفتارند. بعضی کشورها هم سازوکارهایی را به بهانۀ دموکراسی درست کرده‌اند و جناح¬ها و حزب‌ها، همه در راستای محدود کردن انسان‌ها عمل می‌کنند.
می‌توان هر روز از مردم نظرخواهی کرد
می‌گویند چطور می‌شود از مردم نظرخواهی کرد. هر روز می‌شود این کار را کرد، به‌ویژه الآن که فن¬آوری پیشرفت کرده‌است. فن¬آوری و علم هم متناسب با رشد بشر، رشد می‌کنند. متناسب با رشد مطالبات انسان‌ها در جهت ارزش‌های انسانی و سیر کمال، فن¬آوری هم رشد می‌کند. امروز هرکسی یک دستگاهی در دست دارد که می¬تواند با یک کد نظرش را اعلام کند.
شیطان و مخالفان مردم از نظرات مردم می‌ترسند
بعضی‌ها از نظر مردم می‌ترسند، چون ضد مردم هستند. شیطان از این‌که آرای مردم حاکم شود وحشت دارد، از آزاد شدن انسان‌ها در هراس است، از عدالت در هراس است، از این‌که انسان‌ها خودشان برای خودشان تصمیم بگیرند در هراس است. می‌خواهد کاری کند که هیچ‌کس برای خودش تصمیم نگیرد. کسی که برای خودش تصمیم نمی‌گیرد هم از انسانیت ساقط شده‌است.
حکومت، حق تعیین سرنوشت مردم را ندارد
این‌ کار برخلاف آن مبانی است. طبق مبانی ما، انسان‌ها آزادند. حکومت‌ها حق تعیین سرنوشت مردم را ندارند. وظیفۀ حکومت، جز تأمین حقوق مردم، چیز دیگری نیست.
حکومت درصورت انحراف از معیار «تأمین حقوق مردم»، باید مجازات شود
حکومت‌ها هرقدر که از این معیار منحرف شوند، باید مجازات شوند. آن‌ها انسان‌ها را تحقیر و تخریب کردند. در بسیاری از کشورهای دنیا این‌ها باید تغییر کنند. حکومت مال مردم است. مدیریت مال مردم است. مدیریت هم باید حداقلی باشد و این با اندیشۀ نئولیبرال‌ها خیلی متفاوت است. ما می‌گوییم حق تعیین سرنوشت مال مردم است و حکومت فقط سازوکاری برای احقاق آن حق است. باید راه را باز کنند، استانداردها را اعلام کنند و نظارت و مراقبت داشته باشند. اگر ظلم و تعدّی شد، باید کسی باشد که درست قضاوت کند، آن‌هم با قوانین شفاف و عادلانه و روشن. الآن همه‌چیز در اختیار حکومت است. چه‌کسی چنین حقی را به حکومت داده‌است؟ این برخلاف ارادۀ الهی و فلسفۀ خلق انسان‌ها و ارسال انبیاست. چنین چیزی نداریم و باید درست شود و به‌نظرم درست‌شدنی است، البته لازمه‌ و مکانیسم آن خواست مردم است.
 


من امیدوارم این مباحث مفید بوده باشند. باز از همه برای مشارکت دعوت می‌کنم. عناوین دیگری هم هست که ان‌شاءالله در فرصت دیگری با ملت عزیز ایران درمیان خواهم گذاشت.
 

بخش چهارم : پیوست ها
	پیوست 1 : منشور بهار
	پیوست 2 : نامه¬های اصلاح













پیوست 1 : منشور نهضت به سوی بهار


مقدمه
همۀ عالم خلق شده‌است تا انسان با شکوفایی فطرت الهی و ظهور حقیقت انسانی، در مسیری تکاملی و با انتخاب آزاد خود، بتواند مظهر صفات خداوند و همۀ اسماء او، ازجمله زیبایی، مهربانی، قدرت، علم، حکمت و رحمت گردد. او خلق شده‌است تا وجه خلیفةاللهی خود را در تعاملات و نظام‌های اجتماعی، براساس آن اسماء و صفات، به‌طور کامل در زمین به‌نمایش بگذارد. این همان موعود و غایت زندگی انسان در این عالم است.
جامعۀ انسانی بخش اعظم عمر خود را در زمستان و با رشدی کُند و اندک سپری کرده‌است و اصل رشد و شکوفایی‌اش را باید در دورۀ بهار، یعنی رهبری آشکار و الهیِ انسان کامل، طی کند. انبیای الهی، انسان‌های کامل، و در عصر ما حضرت مهدی(عج)، ظهور و شکوفایی کامل صفات و اسماء خداوند در وجود آدمی و مقصد و راه و راهنمای انسان در رسیدن به مقام خلیفةاللهی هستند.
به میزانی که اسماء الهی در وجود هر انسانی متجلی شود، به همان نسبت امام و انسان کامل برای او ظهور می‌کنند و آن فرد بهاری می‌شود. این همان سیر تکاملی بی‌انتها به‌سوی بهار، و بهار در بهار است. ارزش‌های بهاری همان ارزش‌های الهی و انسانی و مطلوب یکایک انسان‌ها و متعلق به همۀ آن‌ها هستند. تمام هستی درحال حرکت به‌سوی ظهور بهار انسان‌هاست و میل به بهار در عالم هستی جاری است.
میل به توحید، آزادی، عدالت، علم، حکمت، عزت، پاکی، صداقت، محبت، حق‌، کمال، فداکاری، ایثار، زیبایی، رفاه همگانی، و پیشرفت، در فطرت آحاد انسان‌ها به امانت گذاشته شده‌اند و انسان‌ها بر همان اساس آفریده شده‌اند. بهار همان جوانه زدن و تجلی این ارزش‌ها در اندیشه، باور، بیان و عمل انسان‌هاست. اصل آن است که همگان بهاری شوند و به آن مقصد عالی برسند.
دعوت به بهار و حرکت به‌سوی بهار درواقع عصارۀ دعوت انبیا و حرکت و دعوت به‌سوی حقیقت انسانی و تحقق فلسفۀ خلقت جهان و انسان است. «نهضت به‌سوی بهار» دعوت انسان‌ها به حقیقت وجودی و ارزش‌های نهفته در فطرت آن‌هاست.
قرار است به برکت وجود و راهبری بهار انسان‌ها، بساط ظلم و بی‌عدالتی برچیده شود و جهانی سرشار از صلح، امنیت، شادی، زیبایی، مهرورزی و کمال‌جویی، برپایۀ هم‌بستگی و خواست و تلاش همگانی، در سراسر زمین برپا شود. تحقق این آیندۀ درخشان نیازمند برچیدن نظام‌های استکباری و استعماری، و حضور و نظارت و مشارکت همۀ انسان‌ها و مدیریت مشترک جهانی است. ظرف تحقق این ارزش‌ها و آرمان‌ها جامعۀ انسانی است. انسانِ تراز این هدف، انسان جهانی و جهانِ تراز آن، جهان انسانی است. بر این اساس، «نهضت به‌سوی بهار»، یک جریان مردمی و فراگیر و جهانی است و محدود به شخص یا جغرافیا یا گروه و طایفۀ خاصی نیست. این نهضتِ مبتنی بر مهم‌ترین اصل معرفت و عمل انسانی، یعنی توحید، مشخصه‌هایی دارد که باید دائماً تبیین و ترویج شوند. باید مراقب بود که «نهضت به‌سوی بهار» به‌درستی معرفی شود تا به این مسیر روشن و امیدبخش خدشه‌ای وارد نگردد. انقلاب اسلامی و جمهوری اسلامی نیز درحقیقت برای رسیدن به همین اهداف برپا شده‌اند و باید در همین مسیر حرکت کنند و ادامه یابند. این امر نیازمند حضور و مشارکت و نظارت همگانی است. مجاهدت ملت بزرگ ایران و امام راحل; و شهدا طی دهه‌های متوالی در همین راستا و برای همین اهداف الهی و انسانی بوده‌ و امروز بیش از همیشه نیازمند بازخوانی و تبیین دقیق و حقیقی است.
اصول، آرمان‌ها و اهداف
 اول: فرایند ظهور
فلسفۀ خلقت ظهور و تجلی خداوند در قامت انسان است و سیر حرکت جامعه درواقع فرایند این ظهور و امری حتمی و درحال وقوع است. حضور آشکار انسان کامل از قله‌های رفیع این فرایند است که با خواست و همراهی عموم مردم، و متناسب با رشد جامعۀ انسانی، محقق خواهد شد. تمام سنت‌های الهی در راستای تحقق این هدف قرار دارند. تلاش و حرکت صالحان با همراهی عموم مردم در فرایند ظهور، امامت و رهبری جهانی حضرت مهدی، تضمین همۀ ارزش‌ها و حقوق انسانی، و برقراری کامل آزادی، عدالت، کرامت، محبت، امنیت و رفاه ابناء بشر ممکن است. حضرت مهدی(عج)  به‌اتفاق حضرت مسیح(ع) خواهد آمد و با همراهی صالحان، جامعۀ بشری را در این راه نورانی یاری و راهبری خواهد کرد.
دوم: همگانی بودن
حقیقت ظهور و فرایند آن و همۀ اهداف و آرمان‌ها و همچنین سعی و تلاش برای تحقق آن‌ها، متعلق به همۀ انسان‌هاست. توجه امام(ع) به عموم انسان‌ها یکسان است و هیچ فرد یا گروهی برتر و صاحب‌امتیاز نیست. هرنوع تلاش برای انحصاری کردن آرمان‌ها یا راه رسیدن به آن‌ها با هدف سیطره و برتری بر دیگر انسان‌ها، تأمین منافع فردی و گروهی، کسب قدرت و ثروت از طریق تجاوز و تعدی به حقوق دیگران، و همچنین دست‌اندازی به ثروت عمومی، در نقطۀ مقابل بهار و فرایند ظهور بوده و محکوم است.
«نهضت به‌سوی بهار» دعوتی آشکار به وحدت و مشارکت و اهتمام عمومی برای تحقق ارزش‌های فطری و ساختن آیندۀ مشترک و شکوهمند، به‌جای جدال و اختلاف، به‌ویژه در موضوعات گذشته است و برای رفع اختلاف و تنازع و تحقق وحدت جامعۀ انسانی، به آیندۀ محترم و مشترک و موعود دعوت می‌کند. این نهضت مرز ندارد و یک دعوت جهانی برای همۀ انسان‌ها، فارغ از جغرافیا و نژاد و مذهب است و تحقق این ارزش‌ها مستلزم مشارکت و نظارت فعال آحاد مردم و مدیریت مشترک جهانی است. اصل مترقی مسئولیت اجتماعی و امر به ‌معروف و نهی ‌از منکر ناظر بر این امر بسیار مهم است.
سوم: آزادی کامل
همۀ انسان‌ها آزاد آفریده شده‌اند و فلسفۀ بعثت انبیا آزاد کردن همۀ انسان‌ها از همۀ اسارت‌هاست. انسان باید از اسارت ذهنیت‌های منجمد، طبیعت، وراثت، تاریخ، جهل، خودخواهی، استکبار، نظام‌های سلطه‌گر و استبدادی، فساد، تبعیض، ظلم و ستمگری رهایی یابد.
حقیقت انسانی برآمده از عقل و اندیشه و فطرت است و صرفاً در فضای عطرآگین آزادیِ کامل شکوفا می‌شود. هر عملی که تحت فشار و با سلب آزادی انجام شود فاقد ارزش است. بدون آزادی در انتخاب و اراده و اعمال اراده، مفاهیمی مانند خیر و شر، درست و غلط، و ثواب و عقاب الهی، بی‌معنی می‌شوند و راهی برای رشد و شکوفایی انسان‌ها وجود نخواهد داشت. 
عامل اصلی برتری انسان بر سایر موجودات حق آزادی انتخاب و اراده است. انسان‌ها باید آزادی انتخاب و عمل داشته باشند و در هر صورت، نتایج و تبعات حقیقی اندیشه و ارادۀ خود در مسیر کمال را دریافت و تجربه کنند. ضرورت آزادی کامل در اندیشه‌ورزی و تعقل امری بدیهی است. اندیشه و عقل صرفاً در سایۀ آزادیِ کامل رشد می‌کند و ارزش می‌آفریند، و در فضای تحمیل، بی‌معنا می‌شود.
انحصاری کردن آزادی یا اعمال محدودیت در آن، توسط هرکس و با هر عنوان، نشانه‌ای از برتری‌جویی و ویژگی اصلی شیطان است که هیچ نسبتی با فلسفۀ خلقت و حقیقت انسان ندارد. هر تصمیم و اقدامی که به هر شکلی سالب یا محدودکنندۀ آزادی مردم باشد فاقد مشروعیت است.
خداوند انسان‌ها را آزاد خلق فرموده و به هیچ بنده‌ای اجازه نداده‌است که آزادی دیگران را محدود کند یا بندۀ کسی غیر از خداوند باشد. عبودیت خداوندِ بی‌همتا و بی‌انتها آزاد شدن در فضای بی‌نهایت و عین آزادی حقیقی است. هیچ انسانی نمی‌پذیرد که فردی را انتخاب‌ کند تا آزادی او را محدود و یا حقوق اساسی او را پایمال کند.
پذیرش هرنوع محدودیت در آزادی انسان‌ها به دیکتاتوری و استبداد می‌انجامد و استقرار عدالت حقیقی و ریشه‌کنی ظلم ـ که مستلزم حضور و ارادۀ عمومی است ـ نیز فقط در سایۀ استقرار آزادی کامل برای همۀ انسان‌ها امکان‌پذیر است.
مجدداً تأکید می‌کنم که مأموریت اصلی پیامبران الهی آزاد کردن انسان‌ها از همۀ اسارت‌ها و تأمین آزادی حقیقی و کامل آن‌ها بوده‌است. نظام‌های اجتماعی باید تضمین‌کننده و گسترش‌دهندۀ آزادی باشند و با هرنوع مانع و عاملی که محدودکنندۀ آزادی انسان‌هاست یا به این آزادی خدشه وارد می‌کند مقابله کنند.
آزادی کامل نه تنها به معنای هرج و مرج و تعدّی به حقوق دیگران نیست، بلکه ریشه‌های هرج‌ومرج و تجاوز و تعدّی را از بین می‌برد. ریشۀ بسیاری از مفاسد، فاصله‌های طبقاتی و مشکلات اجتماعی را می‌توان در خروج نظام‌های اجتماعی از دایرۀ اختیار و مأموریت اصلی، در محدود کردن آزادی مردم، و انحصار آزادی برای عده‌ای خاص، جست‌وجو کرد.
وقتی همه به‌طور کامل آزاد باشند، فرصتی برای تجاوز و تبعیض باقی نمی‌ماند. لازمۀ آزادی همگانی قوی و توانمند بودن آحاد مردم است. همه باید مقتدر و توانمند باشند. وظیفۀ رهبران و مدیران جوامع نیز ایجاد فرصت توانمند شدن آحاد مردم، رفع موانع، تضمین و گسترش نامحدود آزادی برای همگان، و اجرای خواست و ارادۀ انتخاب‌کنندگان است. بسط آزادی به اقتدار انسان‌ها می‌انجامد و اقتدار آحاد مردم مقوّم و گسترش‌دهندۀ آزادی بالاتر است.
حق تعیین سرنوشت پایه‌ای‌ترین حق هر انسان است که باید به‌رسمیت شناخته شود. بدون این حق که مستلزم آزادی در اندیشه و انتخاب و اراده است، هیچ جایگاهی برای رشد و ظهور حقیقت انسان باقی نمی‌ماند. فلسفۀ خلقت از طریق انتخاب و تعیین سرنوشت آزاد و اِعمال ارادۀ آزاد انسان محقق می‌شود و هر اقدامی که آن را محدود و تضعیف کند یا در انحصار گروهی خاص قرار دهد علیه مصالح همگانی، و محکوم به شکست است. حکومت و دولت و تمام اختیار و موجودیت آن متعلق به مردم و برای تأمین و تضمین حقوق مردم است و به‌خودی‌خود هیچ اصالتی ندارد. حکومت‌ها اساساً سیطره‌ای بر مردم ندارند، بلکه صرفاً باید خواست مردم را نمایندگی کنند و اهتمام خویش را صرف خدمت صادقانه به مردم، تحقق مطالبات مشترک آن‌ها، هموار کردن مسیر شکوفایی جامعۀ انسانی، و رفع موانع آن کنند.
چهارم: کرامت انسانی
تک‌تک انسان‌ها دارای کرامت ذاتی و شایستۀ احترام‌اند. «نهضت به‌سوی بهار» عزت و کمال و دیگر ارزش‌ها را برای همگان می‌طلبد و هرنوع تحقیر و ذلت را حتی برای بدخواهان خود نمی‌پسندد و از رنج و محنت یا سقوط اخلاقی هیچ انسانی، حتی دشمنان خود، به وجد نمی‌آید و خشنود نمی‌شود.
این نهضت برای تک‌تک انسان‌ها ارزش قائل است و هیچ بهانه‌ای را برای تخریب و لگدمال کردن شخصیتِ حتی یک نفر از انسان‌ها نمی‌پذیرد. در اندیشۀ بهاری، بازماندنِ حتی یک نفر، از نیل به قله‌های عزت و کمال و خلیفة‌اللهی، خسارتی سنگین به تمامیت جامعۀ انسانی محسوب می‌شود. توهین و تخریب دیگران دون شأن انسانی است.
هر اقدامی که نافی کرامت انسان‌ها باشد، از اساس، مذموم و باطل شمرده می‌شود. ظلم، تبعیض، فقر، جهل، استکبار، استعمار، اشغالگری و تجاوز، ازآنجاکه مستلزم تحقیر انسان‌ها و نقض کرامت آنان است، مذموم و باطل است. مهم‌ترین وظیفۀ رهبران و مدیران جوامع بشری صیانت از کرامت مردم و اصلاح یا زدودن تمام عوامل، قوانین، روندها و رفتارهای مخدوش‌کننده و مخالف آن است.
پنجم: مطالبۀ عدالت و نفی ظلم
«نهضت به‌سوی بهار» پایبندی به اجرای عدالت در مناسبات اجتماعی و توزیع فرصت‌ها را لازمۀ کرامت انسانی و بستری ضروری برای شکوفایی استعدادها، برپایی جامعۀ انسانی و استقرار امنیت و رفاه می‌داند. بخش مهمی از فقر و فساد و فاصلۀ طبقاتی ناشی از بی‌عدالتی در توزیع ثروت طبیعی و فرصت‌های اجتماعی است. اجرای عدالت در این بخش بسیاری از مشکلات را از بین می‌برد.
این نهضت ظلم و بی‌عدالتی را در هر شکل و هر سطح آن و نسبت به هر انسانی، به‌ویژه در توزیع ثروت‌ها و فرصت‌های اجتماعی و در امور قضایی، مخالف کرامت انسانی می‌شمارد و به‌شدت با آن مخالف است. همچنین، از حقوق مظلومان، فارغ از عقیده، نژاد و جنسیت، دفاع می‌کند و با ظالمان، بدون توجه به جایگاه و انتساب آن‌ها، مقابله می‌کند. 
پذیرش ظلم و همراهی با ظالم، از عوامل اصلی گسترش ظلم و بی‌عدالتی است. همۀ انسان‌ها، به‌ویژه مظلومان و مستضعفان، حق دارند و باید در برابر ظالمان و ستمگران فریاد بزنند و با استیفای حق، ظلم و بی‌عدالتی را ریشه‌کن کنند. این نهضت حقوق اساسی، به‌ویژه مال و جان و آبروی همۀ انسان‌ها را محترم می‌شمارد و با هرنوع تعدی به آن‌ها مخالف است و در برابر آن می‌ایستد. مأموریت بی‌بدیل رهبران جوامع و حکومت‌ها بسیج عمومی برای برپایی عدالت و مقابله با ظلم و ظالم است، تا جایی‌ که بدون انجام بلاشرط و کامل این مأموریت، اصالت و مشروعیت ندارند.
ششم: اخلاق، ایمان و عمل صالح
«نهضت به‌سوی بهار» رعایت اخلاق انسانی، ازجمله تواضع، احترام، مهربانی، گذشت و تعامل، رعایت حقوق دیگران و دفاع کامل از آن، و احترام به حقیقت انسانی آنان را لازمۀ رشد جامعۀ انسانی و کمال انسان‌ها می‌داند. ایمان و عمل صالح رمز رستگاری انسان و سعادت فردی و اجتماعی انسان‌هاست که بخش اصلی آن در تعاملات اجتماعی ظهور و بروز می‌یابد.
این نهضت هرنوع تفاخر، جدال، نزاع، کینه‌ورزی، عداوت و برخورد قهرآمیز از موضع سیطره‌طلبی و توهین و تخریب دیگران را مردود می‌شمارد و آسیب‌های وارده بر شخصیت و روح و جان انسان‌ها در اثر تعصب‌های جاهلی، خودخواهی‌ها و خودبرتربینی‌ها را برنمی‌تابد.
این نهضت تخریب دیگران و توهین به آنان را با هر هدفی، به‌ویژه برای مقاصد مادّی و دستیابی به ثروت و قدرت، نشانۀ سقوط اخلاقی و انسانی و در نقطۀ مقابل فلسفۀ خلقت انسان و موجب آسیب به کل جامعه می‌داند. هر سخن، موضع‌گیری و رفتاری که موجب تخریب، نابسامانی و آشفتگی جامعه گردد در تقابل با مصالح جامعه و منافع مردم، و مردود است. ایمان به خداوند و لطف و مهربانی او و تلاش صادقانه برای اصلاح امور جامعه و ساختن زندگی بهتر برای دیگران از جلوه‌های برجستۀ ایمان و عمل صالح و کمال انسان است.
«نهضت به‌سوی بهار» وفاداری، امانت‌داری، راستی و پاکی در اندیشه و گفتار و کردار و دوری‌گزینی مجدّانه از فریب، دروغ و ریا، به‌ویژه از ناحیۀ حاکمان و مدیران و زمامداران را عامل اصلی حسن‌ظن، تفاهم و اعتماد انسان‌ها به یکدیگر و مایۀ قوام و دوام زندگی اجتماعی و بستر تحقق آرمان‌های الهی و انسانی می‌شمارد و اهتمام خویش را مصروف تحقق آن می‌کند. آحاد مردم، به‌ویژه زمامداران، در این زمینه نقش بسیار مهمی دارند. نظام‌های اجتماعی باید برای تقویت و ترویج وفاداری، امانت‌داری، راستی، و پاکی، تنظیم و سازمان‌دهی شوند و هدایت گردند.
هفتم: پذیرش حق
«نهضت به‌سوی بهار» بر حق آزادی کامل ابناء بشر، ضرورت آزادی در اندیشه و بیان آن، حق شنیدن همۀ سخنان و اندیشه‌ها و آرا، و حق عمومی دسترسی آزاد به اطلاعات تأکید می‌کند و صرفاً بر شناخت و پیروی از حق اصرار می‌ورزد. همچنین، بر حقوق اساسی مردم و ارزش‌های انسانی و الهی، توحید، آزادی، عدالت، کرامت و مهرورزی اهتمام و پافشاری می‌کند، همۀ سخنان را می‌شنود، نیکوترین آن‌ها را می‌پذیرد، و از آن‌ها پیروی و حمایت می‌کند. این نهضت معتقد است که صرفاً در فضای آرام و منطقی، و از رهگذر آزادی اندیشه و بیان و تعامل و تعاطی افکار و اندیشه‌ها، حق به‌طور کامل آشکار و ثابت می‌شود.
هشتم: توحید و هم‌بستگی
«نهضت به‌سوی بهار» دعوت به توحید و عبودیت الهی و ارزش‌های مشترک فطری بشر و هم‌دلی و هم‌بستگی و هم‌افزایی حداکثری بین انسان‌ها را برای تحقق حقیقت بهار انسانی یک اصل بنیادین و ضرورتی حتمی می‌داند. همچنین، با ایجاد هرنوع تفرقه و تشتت، با هر عنوان و بهانه‌ای، مخالف است و آن را مایۀ تباهی و از دست رفتن فرصت‌های رشد و شکوفایی انسان‌ها تلقی می‌کند. تحقق کامل همۀ آرمان‌ها و ارزش‌های الهی و انسانی و جامعۀ سعادتمند در پرتو هم‌بستگی جهانی و تلاش عمومی و مدیریت مشترک جهانی امکان‌پذیر است. به‌عنوان یک امر مسلّم، مطالبات برحق اجتماعی باید در فضایی آرام و منطقی و صرفاً با هدف اصلاح‌گری بیان شوند. «نهضت به‌سوی بهار» بر این باور است که در امور اجتماعی، نزاع و ستیز برای تحمیل نظر و اراده، باطل است. اقدامات قهری و خشونت‌آمیز موجب تضییع حقوق اساسی جامعه خواهد بود. روش و منطقِ این نهضت تبلیغ و تبیین، گفت‌وگو و تعامل سازنده، معرفت‌افزایی، و هم‌دلی، هم‌گرایی و هم‌افزایی برای اصلاح وضع جامعه است.
نهم: زمین و محیط‌زیست
سیارۀ زمین میراث مشترک و بستر حیات و رشد و بالندگی انسان است. دوستی با محیط‌زیست و صیانت از آن وظیفه‌ای عمومی و ضرورتی حیاتی است. زمین سرشار از نعمت‌ها و فرصت‌هایی است که متناسب با رشد و توانمندی انسان‌ها بارورتر می‌شود و در خدمت رفاه و تعالی و شکوفایی آن‌ها قرار می‌گیرد. ثروتِ طبیعی ابزار لازم برای شکوفایی و کمال و انجام رسالت انسان در این جهان است. یکایک انسان‌ها، به‌طور مساوی، در ارزشِ ذاتیِ این ثروت شریک‌اند. انسان‌ها برای آزاد بودن باید بزرگ و قدرتمند باشند و لازمۀ این امر مالکیت بر ثروت زمین و بهره‌مندی از آن است.
خداوند طبیعت را به‌مثابۀ ثروت، پشتیبان انسان‌ها قرار داده‌است تا با مالکیت و بهره‌مندی از آن، بزرگ و توانمند شوند. باوجود تبعیض و بی‌عدالتی و نابرابری‌های اجتماعی، نمی‌توان توقع توانمند شدن انسان‌ها و ادعای رشد و آزادی و دیگر ارزش‌ها و حقوق انسانی را داشت. 
فلسفۀ اصلی حکومت تأمین و صیانت از حقوق اساسی مردم، به‌ویژه در برنامه‌ریزی برای تحقق سهم مساوی هر فرد از ثروت عمومی، با رعایت اصول زیست‌محیطی است. حکومت و دولت باید با مشارکت مستقیم و نظارت کامل آحاد مردم، بستر لازم را برای بالفعل‌سازی این ثروت و توزیع مساوی ارزش ذاتی آن بین تمام مردم فراهم آورد.
فرصت‌های اجتماعی نیز به‌عنوان ثروت‌ِ خلق‌شده توسط عموم، باید عادلانه، یعنی براساس ظرفیت‌ها و توانایی‌ها و نیازها، بین مردم توزیع شوند. هیچ فردی حق ندارد از ارزش ذاتی منابع عمومی و ثروت طبیعی سهم بیشتری ببرد. ریشۀ بسیاری از انواع تبعیض و فساد و فاصلۀ طبقاتی را باید در استفادۀ ناعادلانه و انحصاری از این ثروت‌ها و فرصت‌ها و احتکار آن‌ها جست‌وجو کرد. کار و تلاش برای عمران زمین و خدمت به بشریت و پیشرفت جامعه، ازجمله ارزش‌های والای انسانی است. بدیهی است محصول کار و تلاش سازنده و مفید هر انسان متعلق به خود اوست و باید محترم شمرده شود.
دهم: دانش و آبادانی زمین
علم و دانش وصف ممتاز الهی است. تلاش علمی راه فهم حقایق، پیشرفت و تعالی انسان، شناخت ثروت بی‌پایان خدادادی و تسلط بر زمین و آسمان را هموار می‌کند. از مهم‌ترین کارهای امام عصر(عج) گشودن دروازه‌های علم به‌روی بشر است. تلاش مستمر و همه‌جانبۀ علمی و کشف حقایق و راه‌های زیستِ برتر، برای آبادانی عالمانۀ زمین و متعالی ساختن جامعۀ انسانی زیرساختی مهم است و از عوامل اصلی تحقق هدف خداوند از آفرینش جهان و انسان است. تلاش برای آبادانی زمین، در بُعد انسانی و مادّی، مأموریتی عمومی و راه رسیدن به کمال مطلوب و موعود است.
یازدهم: مدیریت مشترک جهانی
تحقق همۀ ارزش‌ها و آرمان‌های پیش‌گفته و فراهم شدن بستر شکوفایی همۀ استعدادهای الهی انسانی مستلزم مدیریت مشترک جهانی و حضور و مشارکت و نظارت همگانی در امور جامعه است. بهترین وضعیت برای جامعۀ بشری آن‌گاه رقم می‌خورد که یکایک مردم، آزادانه و آگاهانه، خود را مسئول رشد و پیشرفت جامعه و رفع موانع و نابسامانی‌ها بدانند و در تمام امور اجتماعی، به‌طور کامل مشارکت کنند و تحقق همۀ اهداف و آرمان‌ها را مطالبه، و در راه آن تلاش کنند. این همان مدیریت مشترک جهانی است که با حضور فعال آحاد مردم و دیگر ملت‌ها، در فضای همکاری برادرانه، تعامل مهرورزانه و هم‌افزایی عالمانه، امکان‌پذیر است.
دوازدهم: هر انسان، یک انقلابی و بهاری
«نهضت به‌سوی بهار» و اصول و ارزش‌های آن در انحصار هیچ فرد و گروهی نیست و متعلق به همۀ مردم است. ارادۀ الهی بر آن است که مستضعفان پیشگامان جامعه و وارثان و جانشینان خدا در زمین باشند. نسبت بهار با تمام انسان‌ها مساوی است و همه می‌توانند پیشگام و راهبر باشند. در فضای بهار، تزاحمی وجود ندارد و سراسر تعاون و فداکاری است. کمال یک فرد نه‌تنها مانع کمال دیگران نیست، بلکه پشتوانه و فرصتی برای همراهی و همگامی دیگران است. شیطان براساس تحلیل اشتباه، خودخواهانه و اغواگرانه، اصرار دارد با تشدید فشار، تخریب، حذف و محدود کردن برخی از یاران و راهبران نهضتِ به‌سوی بهار، حرکت عمومی ملت ایران و کل ملت‌ها را متوقف یا منحرف کند، درحالی‌که هر انسان ایرانی یک بهاری، یک انقلابی و یک رسانه است.
«نهضت به‌سوی بهار» اصولاً نهضتی کاملاً مردمی است و صاحب و مالک آن مردم‌اند، زیرا درحقیقت، ارادۀ عموم مردم بالاترین مظهر ارادۀ خداوند است. همگان باید مراقبت باشند که این اصول را در باورها و رفتار خود به‌طور کامل رعایت کنند و بدانند که در هر شرایطی، خود مسئول ادامۀ نهضت به‌سوی بهار هستند.
«نهضت به‌سوی بهار» جریانی مبتنی بر تشکیلات متداول حزبی و سیاسی نیست و اساساً حرکتی مردمی برای تبیین، تبلیغ، مطالبه، و استقرار ارزش‌های الهی و انسانی، و درنهایت، تحقق ظهور کامل است. لذا این نهضت خود را در جبهۀ مقابل یا در عرض جریان‌های سیاسی و اجتماعی و یا رقیب آن‌ها نمی‌داند. این نهضت در هستی و جامعۀ انسانی جاری است و در هر وضعیتی تا حصول تمام اهداف ادامه خواهد یافت. این نهضت مناصب اجتماعی و سیاسی را فرصتی برای تحقق اهداف انسانی الهی می‌شمارد و برای آن‌ها هیچ ارزش ذاتی قائل نیست. این نهضت صرفاً اصلاحات اجتماعی، آن‌هم در راستای تحقق جامعۀ سعادتمندِ مطلوب و موعود را دنبال می‌کند و از کشمکش‌های معمول برای کسب قدرت دوری می‌کند. این نهضت قدرت و ثروت را متعلق به عموم مردم می‌داند و حضور در مناصب مدیریتی را فقط از طریق خواست و پشتیبانی مردم، به‌رسمیت می‌شناسد.
مناصب مدیریتی فقط و فقط مسئولیت اجتماعی و فرصتی برای خدمت به مردم، رفع موانع رشد و کمال آنان، و بسط آزادی و عدالت و ارزش‌های انسانیِ الهی‌اند. هرنوع تصور برخورداری حاکمان و مدیران از امتیازات ویژه یا سیطره و برتری آنان بر آحاد مردم، تصوری باطل و ریشۀ بسیاری از نابسامانی‌ها و نابودی فرصت‌ها و استعدادهاست. به فضل الهی، بهار حقیقی انسان‌ها ـ که خود صاحب این نهضت مقدس‌اند ـ حافظ، نگاهبان، راهنما و حامی همگان و همۀ بهاری‌ها خواهد بود. این نهضت در متن پیروزی حرکت می‌کند و شکست برای آن معنا ندارد. به لطف خداوند، پیروزی و رستگاری همۀ انسان‌ها و ظهور کامل بهار در سراسر زمین، با هدایت و راهبری امام عصر(عج)، بسیار نزدیک است. 
منشور «نهضت به‌سوی بهار»، با یک مقدمه، در دوازده اصل، تهیه و تنظیم شده‌است.
۴ بهمن ۱۳۹۷ 

پیوست 2 : نامه های اصلاح :  طرح ضرورت و چگونگی اصلاحات بنیادین


در چه روزهایی این نامه پدیدار شد؟
در یلدای سال 96، زلزله‌های غرب کشور و تهران و البرز موجی از نگرانی را در فضای عمومی کشور ایجاد کرد. رهبری نیز در 5 دی 96، با انتقاد از افرادی که در ساختار مدیریتی کشور حضور داشتند و امروز نیز نقش اپوزسیون را بازی می‌کنند، افقی از هم‌گرایی و وحدت را در کشور ترسیم کرد. یک روز پس از این سخنرانی، اعتراض‌هایی در مشهد و برخی از شهرهای کوچک، با محوریت اعتراض به گرانی و بیکاری، همراه با شعارهایی تند علیه رئیس‌جمهور، آغاز شد و در کمتر از دو روز، این اعتراضات وارد فاز تند گردید و با طراحی رسانه‌های فارسی لندن و پاریس، به ظهور برخی از اجتماعات اعتراضی تندتر منجر شد که ساختار حقوقی حاکمیت را هدف قرار داده بود. 
مجمع روحانیون مبارز، با محوریت سید محمد خاتمی، به‌رغم انتظار بدنۀ نخبگانی میانی اصلاحات، در برابر این اغتشاشات، موضع‌ تندی گرفت و درنهایت، با شعار جمعی از دانشجویان دانشکدۀ علوم اجتماعی دانشگاه تهران، شعار «اصلاح‌طلب، اصول‌گرا، دیگه تمومه ماجرا» و پژواک این پیام در شبکه‌های اجتماعی، رسانه‌های بیگانه را نیز به میدان آورد و سپهر نوینی در دفاع از نظام پدیدار شد و حتی چهره‌هایی چون جلایی‌پور، صادق زیباکلام و عطریان‌فر به دفاع از پیکربندی سیاسی موجود نظام پرداختند و این فضا با آفرینش محصولات فرهنگی و هنری و ترانه‌هایی ویژه‌، خوانش واژگونی‌طلب چهلمین سالگرد پیروزی انقلاب 57 را به محور تولید محتوای رسانه‌های فارسی‌زبان خارج از کشور تبدیل کرد. ترانۀ مشترک گوگوش و سیاوش قمیشی که تلفیقی از سلبریتی‌های پنج دهۀ موسیقی سنتی و پاپ پارسی جغرافیای خاورمیانه‌اند نقطۀ اوج این تولیدات به‌شمار می‌رود. در انتها، حسن روحانی در سخنرانی 22 بهمن 96، پیشنهاد برگزاری رفراندوم را، بدون اشاره به مکانیسم اجرایی آن، مطرح کرد و به‌نوعی این تلقی را در رسانه‌ها پدید آورد که رهبری و جایگاه ولایت فقیه مقصود اصلی وی از این رفراندوم است. رهبری نیز برای التیام‌بخشی به این بحران اجتماعی ملی، در سخنرانی 29 بهمن 96، به‌دلیل ناموفق بودن نظام در تأمین عدالت اجتماعی، از مردم عذرخواهی کرد. 
دکتر احمدی‌نژاد، پس از این عذرخواهی، در تاریخ 30 بهمن 96، در نامه‌ای به ایشان، «برگزاری فوری و آزاد انتخابات ریاست‌جمهوری و مجلس، تغییر فوری رئیس دستگاه قضایی، و همچنین آزادی و منع تعقیب تمام کسانی که طی سال‌های اخیر، به اتهام اعتراض و نقد وضع موجود، مورد پیگرد قضایی قرار گرفته‌اند» را خواستار‌ شد.
 
نامۀ اول 
بسم الله الرحمن الرحیم
اَللّهُمَّ عَجِّلْ لِوَلِیِّکَ الْفَرَجَ وَ الْعافِیَةَ وَ النَّصْرَ وَ اجْعَلْنا مِنْ خَیْرِ أَنْصارِهِ وَ أَعْوانِهِ وَ الْمُسْتَشْهَدینَ بَیْنَ یَدَیْه
مقام معظم رهبری، حضرت آیت‌الله خامنه‌ای(مدظله)
با سلام و احترام، و تسلیت به مناسبت ایام شهادت حضرت زهرا3 
حضرت‌عالی، در سخنرانی 29 بهمن 96، از نظرات انتقادی مردم دربارۀ عملکرد و رفتار بخش‌های گوناگون حکومت، به‌ویژه اعتراض و نارضایتی عمومی نسبت‌به بی‌عدالتی، استقبال کردید و فرمودید که مردم از قوای سه‌گانه و حتی خود حضرت‌عالی و دیگر مراکز حکومتی نارضایتی دارند، اما هوشمندانه آن را از اصل انقلاب و نظام تفکیک می‌کنند. علی‌القاعده، برداشت این نیست که این اظهارات صریح از جانب رهبری که دارای قدرت و اختیارات بسیار گسترده و بی‌بدیل است صرفاً با هدف همراهی با مردم و کاهش آلام آنان و یا به‌عنوان توصیه‌هایی اخلاقی بیان شده باشد، بلکه نیازمند اقدامات عملی و فوری برای اصلاح وضع کشور در جهت خواست و رضایت مردم است.
این‌جانب این واقعه را به فال نیک می‌گیرم. ازاین‌رو، با تأکید مجدد بر این‌که انقلاب و نظام برآمده از فداکاری‌های بی‌نظیر و مبارزه‌های تاریخی و ارادۀ آحاد ملت، و متعلق به آنان است و به فضل الهی، ملت ایران خود حافظ آن خواهند بود، پیشنهادهایی را برای اصلاح امور و به‌عنوان اقدامات فوری ارائه می‌دهم که امیدوارم مؤثر واقع گردد.
در راستای انجام اصلاحات اساسی در قوای سه‌گانه و نهادها و ارگان‌های گوناگون، به‌ویژه دفتر حضرت‌عالی، و در سیاست‌های راهبردی اقتصادی، سیاسی و فرهنگی، به‌منظور انطباق چگونگی ادارۀ کشور به خواست مردم و فلسفۀ وجودی انقلاب و نظام اسلامی، که مستلزم تغییراتی در قانون اساسی است و قبلاً تدوین شده‌است، پیشنهادهای تفصیلی را به پیوست ارسال می‌دارم:
1) آزادی و حق تعیین سرنوشت از حقوق اساسی مردم و از اهداف انقلاب‌اند که به‌صراحت و به‌کرّات در قانون اساسی مورد تأکید قرار گرفته‌اند و نظام اسلامی برای تأمین همین حقوق برپا شده‌است. برگزاری فوری و آزاد انتخابات ریاست‌جمهوری و مجلس شورای اسلامی، البته بدون مهندسی شورای نگهبان و دخالت نهادهای نظامی و امنیتی، و آزاد گذاردن مردم برای انتخاب، یک ضرورت فوری است.
2) نقش دستگاه قضایی در برپایی عدالت و تأمین آزادی و دیگر حقوق اساسی مردم بسیار مهم و یگانه است و جناب‌عالی نیز بر اجرای عدالت به‌طور ویژه تأکید کرده‌اید. امروز نیز عملکرد مقامات ارشد قضایی و ظلم‌هایی که با مدیریت آنان در این دستگاه روا داشته می‌شود از عوامل اصلی نارضایتی عمومی است.
تغییر فوری رئیس دستگاه قضا ـ که منصوب مستقیم جناب‌عالی است ـ و انتصاب فردی با ویژگی‌های مندرج در قانون اساسی، همچنین تعیین و معرفی مرجع مستقل و موردقبول مردم برای رسیدگی به شکایات مردم از این دستگاه و احقاق حقوق و اعادۀ حیثیت از مظلومان، می‌تواند موجب تسکین مردم و همراهی آنان با اصلاحات باشد.
3) صدور دستور آزادی و منع تعقیب برای تمام کسانی که با عناوین مختلف، ازجمله اعتراض به شرایط و چگونگی ادارۀ کشور، تضعیف و تبلیغ علیه نظام و یا انتقاد از حضرت‌عالی و دیگر مراکز و مقامات حکومتی، از سالیان گذشته تا کنون بازداشت یا محکوم شده‌اند و ختم رسیدگی به تمام ادعاهای مطرح‌شده در این زمینه، مطالبه‌ای برحق و انسانی است و می‌تواند به باور و همراهی مردم و فعالان سیاسی در انجام اصلاحات کمک کند.
امیدوارم که روند مطالبه و انجام اصلاحات اساسی در کشور که با سخنان حضرت‌عالی شتاب گرفته‌است تا تحقق نهایی همۀ آرمان‌ها و مطالبات مردم و جلب رضایت آنان، یعنی صاحبان اصلی انقلاب و کشور، ادامه پیدا کند و عناصر شناخته‌شده که در ساختار رسمی و غیررسمی حکومت جا گرفته‌اند نتوانند مانع تحقق این امر مهم شوند. همچنین، امیدوارم اجرای صحیح و سریع این پیشنهادها بتواند در بازیابی اعتماد عمومی مؤثر واقع شود. از خداوند منّان برای حضرت‌عالی موفقیت در اتخاذ تصمیمات اساسی و به‌موقع در جهت خواست مردم و راه‌گشایی برای اصلاح امور، و برای ملت بزرگ ایران عزت و سلامتی روزافزون تحت عنایات حضرت ولی عصر را مسئلت دارم.
خادم ملت ایران، محمود احمدی‌نژاد، 30/11/1396













نامه دوم- لزوم آغاز اصلاحات اساسی (چرایی تغییر)
بسم الله الرحمن الرحیم
اَللّهُمَّ عَجِّلْ لِوَلِیِّکَ الْفَرَجَ وَ الْعافِیَةَ وَ النَّصْرَ وَ اجْعَلْنا مِنْ خَیْرِ أَنْصارِهِ وَ أَعْوانِهِ وَ الْمُسْتَشْهَدینَ بَیْنَ یَدَیْه
مقام معظم رهبری، حضرت آیت الله خامنه‌ای(مدظله)
با سلام و احترام
این‌گونه القا شده‌است که حضرت‌عالی، به تصریح و تلویح، به این‌جانب که هشت سال، به انتخاب و خواست مردم و به‌رغم ارادۀ جناح‌های سیاسی و نهادهای قدرت، مسئولیت بخشی از قوۀ مجریه را بر عهده داشتم فرموده‌اید که حق حرف زدن در مسائل اصلی کشور را ندارم و باید ساکت بمانم.  استحضار دارید که بنده اهل گله و شکایت نبوده و نیستم و همواره به آینده و راه‌های عبور از موانع و تحقق اهداف می‌اندیشم. ازاین‌رو، در این مقال، از مسائل آن هشت سال و دخالت‌ها، فشارها، کارشکنی‌ها و جوسازی‌های نهادهای رسمی و غیررسمی در تخریب دولت و ممانعت از اجرا یا تکمیل طرح‌ها و کارهای بزرگی که به نفع مردم و کشور بود می‌گذرم و از کسانی که ده‌ها سال بر مناصب کلیدی کشور تکیه زده‌اند حرفی نمی‌زنم.
اما اگر بنده، به‌عنوان کوچک عضو مردم، و امثال بنده در برابر مشکلات و ایرادهای اساسی در نحوۀ ادارۀ کشور سکوت کنیم، اولاً آیا این مشکلات و ایرادها وجود نخواهند داشت یا خودبه‌خود مرتفع خواهند گردید و مردم راضی خواهند شد و آیا دشمنان از این ضعف‌ها سوءاستفاده نخواهند کرد؟ ثانیاً درصورت سکوت، با مسئولیت الهی و قانونی و انقلابی خود چه کنیم؟ جواب خداوند، مردم، امام، شهدا و تاریخ را چه بدهیم؟ اگر قرار باشد کسانی، به‌صِرف هشت سال مسئولیت، حق حرف زدن نداشته باشند، آیا دیگران به سکوت و پاسخ‌گویی اولی نخواهند بود؟
امروز بیش از هرکس، حضرت‌عالی باید به‌خوبی واقف باشید که نارضایتی عمومی از عملکرد نظام بسیار زیاد و جدی است، به‌طوری‌که نارضایتی به‌سرعت درحال گسترش به اصل انقلاب است. این‌جانب در چند ملاقات حضوری و در مکاتبات متعدد، تلاش کرده‌ام این شرایط را به حضرت‌عالی منعکس کنم. چگونه می‌توان از وضع بسیاری از خانواده‌ها که به‌دلیل فقر و گرانی و ناتوانی در تأمین هزینه‌های اولیۀ زندگی، درحال متلاشی شدن هستند مطلع بود و کاری نکرد؟ آیا می‌شود خبردار شد که گروه‌هایی از مردم، به‌دلیل سیاست‌های غلط اقتصادی و تداوم رکود و فقر، ناچار به عبور از شرافت و نوامیس خود شده‌اند و آن‌گاه ساکت بود و دم برنیاورد؟ چگونه می‌توان صف طولانی فروش کلیه به‌علت فقر را مشاهده کرد و ساکت ماند؟
آیا می‌شود که وضع شکنندۀ بسیاری از بازنشستگان، کارمندان، کاسبان و کشاورزان جزء و کارگران ساختمانی و روزمزد و دستفروشان و ورشکستگان ناشی از شرایط اقتصادی کشور و بسیاری از دانشجویان را مشاهده کرد و بی‌تفاوت بود؟ چطور می‌توان اطلاع داشت که گروه‌هایی از مردم از داشتن حتی یک وعدۀ غذا در روز محروم‌اند و آن‌گاه آسوده‌خاطر بود؟
چگونه می‌توان از استیصال افراد جویای کار که شخصیت و همۀ آرزوهای خود را خردشده و نابود می‌بینند خبردار شد و کاری نکرد؟ آیا می‌شود در کنار فقر گستردۀ مردم، از سوءاستفاده‌های کلان بانکی و غیربانکی مطلع بود و دم فروبست؟ آیا می‌شود در برابر تضییع گستردۀ حقوق اساسی و آزادی و کرامت مردم، مصرّح در قانون اساسی، بی‌تفاوت بود؟
چگونه امکان دارد از تبعیض و ظلم حاکم بر برخی از مراکز، به‌خصوص در دستگاه قضایی، اطلاع داشت و ساکت بود؟ از این‌که با گروهی از مردم و جوانان، به‌صرف انتقاد یا اعتراض یا مخالفت با برخی اشخاص و رفتارها، برخوردهای تند امنیتی و قضایی‌ می‌شود، آیا گزارشی به شما داده می‌شود؟ آیا گزارش روشنی به شما رسیده‌است که در زندان‌ها چه می‌گذرد و چه بر سر جوانانی می‌آید که به‌دلیل اعتراض به وضع موجود، زندانی شده‌اند؟ ذکر برخی مطالب، برای این‌جانب بسیار دشوار است.
آیا از وضع دادگاه‌های خانواده گزارش دقیق و مستندی به جناب‌عالی داده شده‌است؟ آیا از صف‌های طولانی مردم در سفارت‌خانه‌های خارجی در ایران و در کشورهای هم‌جوار برای دریافت ویزای اقامت و مهاجرت از کشور گزارشی به جناب‌عالی رسیده‌است؟ آیا اطلاع دارید که اکثریت قابل‌توجهی از مردم برای کسب اخبار و اطلاعات به رسانه‌های غیررسمی یا بیگانه مراجعه می‌کنند یا اظهارات مقامات و رسانه‌های رسمی کشور را وارونه می‌پندارند؟
از فشارهای عاطفی و سیاسی و روحی‌ای که به‌طور گسترده و روزانه بر مردم تحمیل می‌شوند می‌گذرم. این‌ها سیاه‌نمایی نیست، بلکه گوشه‌ای از واقعیت جاری کشور است که حاکمان باید بیش از دیگران مطلع باشند. فقط یکی از این امور کافی است که خواب را از چشمان انسان برباید. به قول امیرالمؤمنین7، اگر مردی از شنیدن امثال آن‌ها بمیرد، نباید ملامت شود.
اینک مجدداً و براساس خواست مکرر مردم و به‌عنوان وظیفه و براساس علاقه‌مندی به کشور و مردم و ارزش‌های انقلاب و با هدف اصلاح، نکاتی را به استحضار می‌رسانم. بی‌تردید، در انقلاب عظیم ما، که محصول تحول بزرگ فکری و فرهنگی بود، امید به تحقق همۀ آرزوهای تاریخی ملت ایران زنده شد. مردم همۀ سرمایه‌های مادّی و معنوی خود را در راه آن به میدان آوردند و زیباترین صحنه‌های فداکاری، همدلی و آرمان‌خواهی را رقم زدند و دستاوردهای بزرگ و کم‌نظیری به‌ارمغان آمد.




سه راهبرد کلان آسیب‌زا در حوزۀ سیاست‌گذاری ملی بستر انباشت نارضایتی و تزاحم فرایندهای اداری و مردم
متأسفانه طی چند دهه، سه سیاست رفتاری در کنار اشکالات متعدد ساختاری باعث تداوم و تعمیق مشکلات و انباشت نارضایتی عمومی گردیده‌است.
سیاست اول: امنیتی کردن و بستن فضای کشور 
این‌ اندیشه که مردم خطری بالقوه‌اند و باید کنترل گردند نادرست است. این اندیشه بعد از رحلت امام; بر فضای سیاسی کشور حاکم شده‌است. به بهانۀ احتمال سوءاستفادۀ دشمن یا تضعیف نظام، با هرنوع نقد، اعتراض، ارائۀ اندیشۀ جدید یا طرح مسائل و تبیین ضعف‌ها و اشکالات، در سطوح مختلف، برخورد شده و می‌شود. حتی نقد به یک رفتار غلط یا ظلم آشکار و سوءاستفاده از منابع عمومی یا تصمیمات کلان نادرست، به توهین به مقامات یا اقدام علیه نظام و همراهی با دشمن تعبیر می‌شود و با برخوردهای تند امنیتی و قضایی مواجه می‌گردد.
مردم برای انجام هر کار یا اظهارنظر، باید روزانه و به‌کرّات، پایبندی خود به جمهوری اسلامی و اصول آن را اثبات کنند. اصل برائت و اصول متعدد در حقوق اساسیِ مردم، که در قانون اساسی مندرج است، متروک مانده‌است. نهادهای امنیتی قدرت فراوانی پیدا کرده‌اند و با زور دستگیری، حبس، و فشار به هرکس که کوچک‌ترین مخالفتی با وضع نابسامان موجود ابراز کند، اتهام همراهی یا همکاری با دشمن را می‌چسبانند و به خود اجازه می‌دهند تمام حقوق انسانی و قانونی او را نادیده بگیرند و هر ظلمی را به او روا دارند. ابتدا اتهام دشمنی با نظام یا انحراف و ارتداد یا جاسوسی می‌زنند و سپس دست خود را برای انجام هر عمل خلافی باز می‌بینند.
برخی از مأموران قضایی یا نهادهای امنیتی می‌توانند هرکس را که از داشتنِ دستی در مراکز بالای حکومت و باندهای قدرت محروم باشد به راحتی به خاک سیاه بنشانند و دستگاه قضایی نه‌تنها برای دفاع از آن‌ها اقدامی نمی‌کند، بلکه با همراهی آشکار، راه آنان را برای انجام ظلم تسهیل می‌کند و در برخی موارد دیگر، خود عامل اصلی ظلم است. کار به جایی رسیده است که دادستان یک شهر بسیار بزرگ با صراحت می‌گوید که اختیاراتش فقط یک بند انگشت از خداوند کمتر است و تأسف‌بار این‌که هیچ‌کس، نه از درون حکومت و نه از مدعیان سیاست‌ورزی، واکنشی نشان نمی‌دهد.
امروز برای بیشتر فعالان سیاسی و اجتماعی پرونده‌سازی کرده‌اند و از این طریق تلاش می‌کنند آنان را منفعل کنند یا با تهدید به برخورد، آنان را وادار به سکوت یا همراهی با خود کنند. حفاظت‌اطلاعات قوۀ قضائیه و سازمان اطلاعات سپاه دو نهاد امنیتی هستند که بدون هیچ محدودیتی، در برخورد با مردم فعال‌اند و به هیچ مرجعی نیز پاسخ‌گو نیستند. وزارت اطلاعات نیز از همین رویه پیروی می‌کند. در دوران مسئولیتم، به همین دلیل، یعنی مقابله با چنین رویه‌هایی، دو وزیر را عزل کردم. اما به‌علت دخالت‌های غیرقانونی برخی، متأسفانه نتوانستم کاری از پیش ببرم.
مضرات و خطرهای عظیم و تبعات خسارت‌بار و جبران‌ناپذیر این سیاست و رفتار بر اوضاع کشور، باورهای مردم، امنیت و منافع ملی، آیندۀ انقلاب، هم‌بستگی ملی و استقلال کشور، آن‌قدر واضح است که نیازی به شرح بیشتر آن نیست. مادام که دشمن وجود داشته باشد، پلیدی‌های آن دامن‌گیر ملت‌ها و ازجمله ملت ایران است. متأسفانه مشیِ برخی از مسئولان و مأموران ذی‌ربط، سوءاستفاده از وجود دشمن در توجیه ضعف‌ها، کاستی‌ها و عملکردهای بد و درنتیجه ضربه زدن به ملت و کشور بوده‌است.
این تلقی که هرچه دشمن می‌گوید غلط است و باید برعکس آن عمل کرد، یا این‌ تلقی که دشمن با هر کاری مخالفت کرد لزوماً آن کار درست است، نه‌تنها به توجیه بسیاری از ضعف‌ها و ناکارآمدی‌ها منجر شده‌است، بلکه در برخی موارد، مانند اقدامات قضایی، اعمال کاملاً خلاف قانون اساسی و علیه حقوق مردم و ظلم‌ها و اجحاف‌های گسترده، به‌عنوان روش اسلامی، مورد تقدیر قرار گرفته و بعضاً مایۀ مباهات خوانده شده‌اند. آیا فاجعه‌ای بزرگ‌تر از این ممکن است اتفاق بیفتد؟ مگر نه این‌که رفتارها باید با معیار حق و قانون اساسی و خواست و رضایت مردم سنجیده شوند؟
با انگ تضعیف نظام، هر نقد و اندیشه‌ای که مخالف نظر حاکمان به‌نظر می‌رسد طرد و منکوب گردیده و به‌تبع آن، اشکالات انباشته شده‌اند. در برابر هر پیشنهاد اصلاحی، مقاومت جدی صورت گرفته و می‌گیرد. وقتی کسی سخن از آزادی به زبان می‌آورد، به غرب‌گرایی و ضدیت با اسلام و انقلاب و طرفداری از لاابالی‌گری متهم می‌گردد. هرگاه کسی از عدالت سخن می‌گوید، به ضدیت با ولایت فقیه متهم می‌شود. و وقتی کسی از ایران صحبت می‌کند، به انحراف متهم می‌گردد.
مگر دشمنی دشمنان بشریت می‌تواند به‌تنهایی سند اثبات صلاحیت و حقانیت و خوب بودن کسی یا مجموعه‌ای باشد؟ برای مثال، آمریکا و شوروی سابق باهم دشمن بودند و هردو نیز ناحق و بد بودند. سال‌هاست ادعا می‌شود که چون هیئت حاکم آمریکا، یعنی بدترین موجودات روی زمین، با ما دشمنی می‌کنند، پس ما خوب هستیم. معلوم است که این اندیشه و سیاست ناقص، غیرمنطقی و غیرقابل‌استناد است و ما را به اشتباه می‌اندازد و وضع همین می‌شود که می‌بینیم.
همه باید با معیارهای موردقبول مردم، حقانیت و درستی اقدامات و سیاست‌های خود را به اثبات برسانند، نه این‌که دائماً و صرفاً مخالفت دشمن را ملاک حقانیت خود قرار دهند و براساس آن عمل کنند.
به‌لحاظ منطقی، این احتمال وجود دارد که یک مجموعه بدترین دشمنان را داشته باشد و خود نیز اصلاً خوب نباشد یا حتی بدتر باشد. البته در جنایت و خباثت و کینه‌توزی دشمنان مردم و انقلاب و کشور تردیدی نیست و باید در برابر هرگونه تحرکات تجاوزطلبانۀ دشمن به خاک و استقلال کشور و اقداماتشان علیه منافع ملی و دخالت آن‌ها در امور داخلی، به‌طور جدی ایستادگی کرد. در عین حال، باید به‌شدت مراقب بود که وجود دشمنان و مواضع آن‌ها دلیل توجیه ضعف‌ها و تخلفات و بهانه‌ای برای رفتارهای غلط و سرکوب مردم و تضییع حقوق اساسی‌ای مثل آزادی و عدالت و کرامت نشود.
باید باور کرد که اکثریت قریب‌به‌اتفاق مردم عزیز ایران مؤمن، پاک، فهیم و خواهان آزادی، عدالت و کرامت هستند و نیازی به کنترل ندارند. خودشان بهترین حافظان کشور، فرهنگ، استقلال و انقلاب بوده و هستند. بسیاری از رفتارهای غلط از باب «الناس علی دین ملوکهم» است. باید باور کرد که بسیاری از مردم نسبت‌به خیلی از مدیران ارشد و مقامات کشور، در فهم حقایق و ارزش‌مداری و فداکاری در راه آرمان‌های انقلاب، جلوترند. مردم حاکمان را برنگزیده‌اند تا خود را مالک کشور و انقلاب تلقی کنند و بر مردم فرمانروایی و تحکم کنند و آزادی و حقوق اساسی آنان را محدود کنند. باید باور کرد که مردم مالک کشور و انقلاب و نظام و صاحب‌اختیار اصلی هستند.
سیاست دوم: تبلیغ و ادعای بهتر بودن وضعیت ایران نسبت‌به بقیۀ کشورها، و وادار کردن همه به سکوت 
در پاسخ به هر ضعف و اشکالی که مطرح می‌شود، بلافاصله چند مثال و خبر از دیگر نقاط جهان بهانۀ ساکت کردن مردم و مهر زدن بر دهان‌ها می‌گردد. همواره ادعا شده‌است که چون دیگران بد هستند و احتمالاً وضع آن‌ها از ما بدتر است، پس وضعیت ما خوب و قابل‌قبول است. این سیاست موجب توقف در سطح دفاع از وضع موجود، منع اندیشه‌ورزی و نوآوری فکری، جلوگیری از نقد وضعیت جاری، متراکم شدن اشکالات و ضعف‌ها، و انحطاط کشور می‌شود. این سیاست و رفتار، به‌خصوص وقتی مقایسه‌ها گزینشی و یک‌طرفه انجام می‌شوند، بیشتر خود را نشان می‌دهد. مثلاً همیشه قیمت فراورده‌های نفتی در دیگر کشورها، بدون مقایسۀ دریافتی‌ها و درآمدهای افراد، به رخ مردمی که خود صاحب نفت و انرژی هستند کشیده می‌شود و وسیله و بهانۀ توجیه افزایش قیمت‌ها و فشار بر مردم می‌گردد.
این‌که پلیس آمریکا خیلی بد و خشن است نباید و نمی‌تواند بهانۀ توجیه بدرفتاری نهادهای امنیتی با مردم باشد. اعتراضات مردم در سایر کشورها، به‌خصوص آنان که با ما دشمنی دارند، با آب‌وتاب منعکس می‌شود، ولی چگونگی رفتار با مردم خودمان هرگز مورد سؤال قرار نمی‌گیرد. گویا اعتراضات مردم در دیگر نقاط دلیل خوبی برای برخورد با مردم خودمان تلقی می‌گردد.
سیاست سوم: فقدان شفافیت در امور مهم 
ظاهراً از دهه‌ها قبل، قرار بر نبود شفافیت و پنهان داشتن مسائل مهم از مردم بوده‌است. مسائل اصلی و مهم در اقتصاد، در سیاست خارجی، در امور هسته‌ای و برجام، در کارهای دولت و مناقصه‌ها و خریدها، قراردادهای داخلی و خارجی و اعتبارات بانکی، در تصمیمات بزرگ و سیاست‌های داخلی و چگونگی تعامل با مردم، در رسیدگی قضایی و تصمیمات شورای نگهبان و دیگر نهادها، هیچ‌گاه به‌درستی برای مردم تشریح نشده و به سؤالات متعدد دربارۀ آن‌ها پاسخی داده نشده‌است. حتی رأی نمایندگان به لوایح و طرح‌ها و افراد، که باید علنی باشد و در تمام جهان علنی است، در کشور ما از دید مردم پنهان است. عموم مردم از چگونگی بررسی صلاحیت‌ها، به‌ویژه در خبرگان رهبری، و همچنین مباحث اصلی و طرز کار و نحوۀ انجام وظیفۀ اصلی آن نهاد بی‌اطلاع‌اند. به‌تدریج کار به‌ جایی رسیده است که اصولاً ازنظر بعضی‌، سؤال کردن کاری غیرعادی یا جرمی نابخشودنی تلقی می‌گردد. این سیاست به تحمیل سکوت عمومی در مقابل دستگاه‌های حکومتی منجر شده‌است. امروز این احساس عمومی وجود دارد که گویا مردم نامحرم‌اند و نباید از امور مطلع باشند یا در کاری دخالت کنند.
این سیاست‌ها باعث ایجاد رانت‌ها، فرصت‌های ویژه و سوءاستفاده‌های کلان از اموال عمومی و حیثیت ملت از یک سو، و تضییع حقوق اساسی ملت و کنار گذاشتن مردم و نظرات آن‌ها از تصمیم‌گیری‌های اصلی کشور از سوی دیگر می‌شود که خود فاجعه‌ای بزرگ‌تر است. این سیاست‌ها و رفتارها و اندیشه‌ها، در کنار ناکارآمدی ساختاری، موجب بروز بسیاری از نابسامانی‌ها در ادارۀ کشور و نارضایتی عموم مردم و امیدواری دشمنان برای نقض استقلال و حاکمیت ملی ما شده‌است.
این سیاست‌ها و رفتارها و اندیشه‌ها با کدام آرمان و معیار انقلاب هم‌خوانی دارند؟ از کدام‌یک از این سیاست‌ها می‌توان تحقق آرمان آزادی، عدالت، کرامت، پیشرفت و رفاه و اهداف جهانی انقلاب را انتظار داشت؟ امروز امید عمومی به اصلاح وضع از طریق ساختارهای موجود، به صفر نزدیک شده‌است. اکثریت قاطع ملت خواهان تغییرات اساسی‌اند. عده‌ای به‌دنبال تغییر، حتی با روش‌های بسیار تند و درگیری‌اند، و عده‌ای نیز از بیم تبدیل شدن وضعیت کشور به شرایط برخی کشورهای منطقه و آسیب دیدن کشور و مردم، به‌دنبال روش‌های دیگری هستند. معلوم است که بهترین راه انجام اصلاحات اساسی در درون سیستم است.



پیشنهادهای اصلاحی
فرصت‌های فراوان از دست رفته‌اند و جز اندکی از آن‌ها، باقی نمانده‌است و می‌دانم که این سخنان موجب افزایش فشارها بر این‌جانب و دوستانم می‌گردد، اما با اندک امیدی به اصلاح، موارد و پیشنهادهایی را تقدیم می‌کنم و امیدوارم که مؤثر واقع گردند.
1) به‌رسمیت شناختن حق حاکمیت مردم
طبق اصول 6 و 56 قانون اساسی، حق حاکمیت ملت و تعیین سرنوشت اجتماعی مردم باید کاملاً به‌رسمیت شناخته شود و رعایت گردد. باید همه باور کنند که کشور و نظام و انقلاب متعلق به مردم است و این باور و احساس در عموم مردم نیز نهادینه گردد. همۀ امور کشور باید براساس رأی و نظر مردم اداره شوند؛ این نص صریح قانون اساسی است. هیچ‌کس نباید خود را برتر از مردم و صاحب و مالک کشور تلقی کند و جای مردم را در تصمیمات کلان بگیرد.
متأسفانه عده‌ای قلیل خود را اصل و مردم را فرع تلقی کرده‌اند و بر همین اساس برنامه‌ریزی و اقدام می‌کنند و نقش مردم را در حدِ به‌ کرسی قدرت نشاندن آنان تقلیل داده‌اند. آیا نادیده گرفتن حق حاکمیت و تعیین سرنوشت مردم نقض عهد و ظلم بزرگ به انقلاب، نظام و مردم نخواهد بود؟
باید همۀ مسئولان باور کنند که خادم مردم‌اند و نقشی جز تأمین خواست و جاری کردن ارادۀ مردم ندارند. نباید بعضی تصور کنند که مردم مسئولان را برگزیده‌اند که بدون توجه به خواست و نظر آن‌ها، هر کاری خواستند انجام دهند. تأمین نظر و رضایت مردم اصل قطعی و پایۀ حکومت جمهوری اسلامی است و احدی حق ندارد آن را نادیده انگارد یا خدشه‌دار کند. همۀ مقامات باید بتوانند مردم را نسبت‌به درستی تصمیمات و اقدامات خود قانع کنند و  در جلب رضایت آنان بکوشند. این اصل باید در تمام ارکان حکومت به یک باور عمومی و رفتار سازمانی تبدیل گردد و با اقدامات خلاف آن به‌شدت برخورد شود.
چرا نباید در مسائل مهمی مثل برجام یا یارانه‌ها و دیگر سیاست‌های کلان اقتصادی و سیاست‌های مهم خارجی که به سرنوشت عمومی ارتباط دارند نظر مردم پرسیده شود و مطابق آن عمل گردد؟ اصل 59 قانون اساسی دربارۀ موضوع رفراندوم برای چه زمانی مناسب است؟
2) به‌رسمیت شناختن دیگر حقوق اساسی مردم
2-1) حق آزادی
آزادی از آرمان‌های بلند انقلاب و آرزوی تاریخی بشر و امری مقدس و آسمانی است. همۀ انبیا و صلحا دراصل برای تأمین آزادی مردم آمده‌اند. آزادی موجب شکوفایی عقل‌ها و اندیشه‌ها و رشد جامعه و کشور و درنتیجه نظارت عمومی و حمایت گسترده‌تر و آگاهانه‌تر مردم از انقلاب و مسیر حقیقی نظام خواهد شد و خطر انحراف از اهداف را منتفی خواهد کرد.
بسط آزادی، باز کردن فضای سیاسی، محدود کردن نهادهای امنیتی و قضایی به وظایف ذاتی و قانونی، و منع آنان از دخالت در سایر امور، ضرورتی جدی است. باید اجازۀ نقد و نظر حتی به مخالفان نظام و مقامات داده شود و اصول متعدد قانون اساسی در این باره رعایت گردد. این به نفع کشور و نظام است. ممکن است برای صیانت از آزادی و بسط آن تاوان سنگینی هم پرداخت شود که باید آن را پذیرفت. مگر نه این‌که حکومت مسئول تأمین آزادی مردم و صیانت از آن است؟ گویی برخی، برخلاف این اصل بدیهی، تصور کرده‌اند که مسئول محدود کردن آزادی‌های مردم‌اند. آیا مردم رأی می‌دهند تا حقوق و آزادی‌های آنان تأمین و صیانت شود و گسترش یابد، یا این‌که منتخبان آن‌ها، به تشخیص و دلخواه خود، آزادی‌های و حقوق عمومی آن‌ها را محدود و نقض کنند؟
مشاهده شده‌است که محدود کردن آزادی مردم، گرچه ممکن است آثار کوچک و کوتاه‌مدتی در تثبیت حاکمیت داشته باشد، موقتی است و با جدایی مردم از حاکمیت، هر فرصتی برای اعتراض ممکن است به‌سرعت به انفجار اجتماعی منجر شود. مگر سیاست کنترل پوشش زنان توانسته‌است به توسعۀ عفاف در جامعه منجر شود؟ البته می‌توان چشم‌ها را بست و حقایقی که زیر پوست جامعه جریان دارد را نادیده گرفت. در این صورت، هر لحظه باید منتظر شورش، انقلاب یا دگرگونی کلی در سیستم بود، یا به‌طور مرتب، محدودیت‌ها و نهادهای امنیتی را گسترش داد. یعنی در راه بدتر و بی‌بازگشت و بدفرجام وارد شد. قرار بود دستگاه‌های قضایی، زندان‌ها و نهادهای انتظامی محدود و کوچک شوند و به دانشگاهی برای آموزش و تربیت تبدیل گردند. آیا در طول دهه‌های اخیر، این نهادها کوچک‌تر شده یا موجب ارتقای فرهنگ عمومی شده‌اند؟ 
آزادی بیان و داشتن رسانه از حقوق اساسی مردم است. متأسفانه برخوردهای یک‌جانبه و تند امنیتی و قضایی فشار سنگینی بر اهالی این عرصه وارد کرده و امکان ایفای رسالت اطلاع‌رسانی، گردش آزاد اطلاعات و نشر حقایق و اندیشه را به‌شدت کاهش داده‌است. دولت و نهادهای حکومتی هرگاه اراده کنند، به‌طور یک‌طرفه حقوق مردم را نقض یا محدود می‌کنند. علاوه بر وزارت ارشاد، دستگاه قضایی نیز بدون طی مراحل رسیدگی، مستقیماً وارد می‌شود و سایت‌ها را فیلتر، و از انتشار مطبوعات جلوگیری می‌کند و حتی گاهی افراد را دستگیر و خسارت سنگین مادّی و معنوی وارد می‌کند و به هیچ مرجعی نیز پاسخ‌گو نیست. دستگاه قضایی به اتهامات سیاسی افراد را دستگیر می‌کند، ولی قوانین مربوطه، ازجمله وجود هیئت‌منصفه را به‌رسمیت نمی‌شناسد. مگر نه این‌که براساس اصول متعدد قانون اساسی، آزادی نقد، اعتراض، راهپیمایی و اجتماعات، عدالت‌طلبی، حق‌خواهی، و انتخاب اندیشه و روش زندگی، باید به‌طور کامل تأمین شود؟ این حق مردم و میثاق قانون اساسی است.
مگر نه این‌که باید شجاعت مطالبۀ آرمان‌ها و فریاد بر سر نابسامانی‌ها به فرهنگ عمومی تبدیل شود و مگر نه این‌که، در غیر این صورت، انواع فساد تمام ارکان را متلاشی خواهد کرد؟ آیا نباید ریشۀ بسیاری از نابسامانی‌ها را در زیر پا گذاشتن حقوق اساسی مردم و نقض اصول متعدد قانون اساسی جست‌وجو کرد؟
امروز احساس عمومی هنرمندان و اهالی فرهنگ و فعالان سیاسی این است که مطلقاً آزاد نیستند. در حکومت طاغوت، آزادی سیاسی در اسارت بود، ولی در حوزه‌های فرهنگی، اجتماعی و اقتصادی، مردم از آزادی نسبی برخوردار بودند. از اهداف اصلی انقلاب، رهایی و آزادی سیاسی از چنگال استبداد بود. اینک، پس از چهار دهه، نه‌تنها از آزادی سیاسی خبری نیست، بلکه آزادی در عرصه‌های دیگر نیز به محاق رفته‌است. دولت و نهادهای حکومتی و عوامل امنیتی بر عرصه‌های فرهنگی و اجتماعی و اقتصادی سیطرۀ کامل دارند و فعالیت‌های مردم در این زمینه‌ها با محدودیت‌ها و فشارهای فراوان روبه‌روست.
صداوسیما که باید در خدمت آرمان‌ها، بسط آزادی، تعاطی افکار و اندیشه‌ها و صیانت از حقوق اساسی مردم باشد به یک ابزار جناحی در مقابل مردم تبدیل شده‌است؛ برخلاف قانون، به افراد و مجموعه‌های انسانی تهمت و افترا می‌زند، ولی فرصت پاسخ‌گویی نمی‌دهد، بلکه طلبکار هم می‌شود؛ درحالی‌که بدترین ضربه‌ها را به اعتماد عمومی مردم وارد می‌کند، از موضع مدعی و مرشد و طلبکار برخورد می‌کند.
یک مأمور وزارت اطلاعات یا سازمان اطلاعات سپاه یا حفاظت اطلاعات قوۀ قضائیه می‌تواند یک فعال فرهنگی یا اجتماعی و یا اقتصادی را بدون دلیل موجه، و برای سوءاستفاده، به خاک سیاه بنشاند و آن فعال نیز دستش به جایی نرسد. تعدی نهادهای حکومتی حتی به زندگی و حریم خصوصی مردم توسعه داده شده‌است. ضابطان قانونی و غیرقانونی در تمام زندگی مردم دخالت می‌کنند. با و بدون حکم قضایی، بی‌محابا منزل و محل کار مردم را تفتیش می‌کنند و هرچیزی را پیدا کنند، برخلاف قانون، پرونده‌سازی می‌کنند و مسئولان قضایی نیز بدون توجه به حریم قانون و اخلاق، براساس آن حکم، محکومیت مردم را صادر می‌کنند. آیا ظلمی بزرگ‌تر از محدود کردن آزادی‌های مردم، آن‌هم در نظامِ برآمده از آزادی‌خواهی مردم، قابل‌تصور است؟
2-2) عدالت
استقرار عدالت از آرمان‌های بلند انبیای الهی و مردم در طول تاریخ، ازجمله در انقلاب اسلامی، بوده‌است. امروز آشکارا طبقۀ ممتازی از اشراف سیاسی و اقتصادی شکل گرفته که از انواع فرصت‌ها، رانت‌ها و امکانات برخوردار است، و در مقابل، اکثریت مردم به‌شدت احساس تبعیض و بی‌عدالتی می‌کنند. شرایط به‌گونه‌ای شده‌است که سخن از عدالت بسیار غریب و مورد تمسخر و هجوم همان طبقۀ اصحاب قدرت قرار می‌گیرد. گویی سخن گفتن از عدالت به‌نوعی مقابله با نظام ولایت فقیه تلقی می‌شود و موجب برآشفتن عده‌ای و انواع هجمه‌های سیاسی، تبلیغی و قضایی می‌گردد.
متأسفانه با تمرکز اختیارات و پاسخ‌گو نبودن برخی از نهادها، به‌راحتی و با عنوان مبهم و مجعول مصلحت‌اندیشی، قوانین و حقوق اساسی مردم زیر پا گذاشته می‌شود. برخی از نمایندگان مجلس، مقامات ارشد قضایی، مراجع تقلید، مقامات ارشد نظامی، نمایندگان و منصوبان رهبری و سیاسیون و صاحب‌منصبان دولتی، تقریباً از هرنوع تعقیب قضایی مصونیت دارند، در امور کشور دخالت می‌کنند، هر تهمت و افترایی را به دیگران می‌زنند، با افراد برخورد می‌کنند، از قدرتی که ملت به آن‌ها داده است علیه مردم سوءاستفاده می‌کنند، اما هیچ مرجعی نیز برای رسیدگی وجود ندارد. اما در سوی دیگر، با مردم و جوانانی که دستی در قدرت ندارند، درصورت کوچک‌ترین اعتراض به نابسامانی‌ها و حتی گزارش تخلفات برخی از مقامات و دستگاه‌ها در مسیر قانونی، با شدیدترین و بدترین وجه برخورد می‌شود.
در توزیع مناصب، امکانات، بودجه و منابع بانکی کشور، عدالت تقریباً به‌طور کامل فراموش شده‌است. عملاً یک طبقۀ ممتاز شکل گرفته‌است که به‌تناسب، از امتیاز عبور از خط ویژه تا امتیازات بزرگ و فراقانونی، به‌طور کامل و بدون محدودیت، بهره می‌برد.
در دستگاه‌های حکومتی ظلم‌هایی می‌شود که هریک برای ساقط کردن یک امپراتوری بزرگ کفایت می‌کند. در قانون‌گذاری نیز جز تکرار برخی مطالب سطحی به نام عدالت، و البته در امور جزئی، اثری از عدالت به‌چشم نمی‌خورد. آیا توسعۀ روزافزون فاصلۀ طبقاتی و فقر درمیان جمع کثیری از مردم، و هم‌زمان انباشت ثروت‌های کلان و بادآورده در دست عده‌ای قلیل، نباید این تنبه را ایجاد کند که راه را اشتباه می‌رویم؟ وقتی اغلب مقامات ارشد خود در کارهای اقتصادی دخیل هستند، آیا صحبت از آزادی و عدالت و حقوق مردم جایگاهی خواهد داشت؟
2-3) کرامت انسانی
بشر در طول تا‌ریخ براساس فطرت خود به‌دنبال کرامت بوده‌است. انبیا آمدند تا کرامت انسانی را احیا، و او را در این مسیر یاری کنند. از اهداف اصلی انقلاب اسلامی نیز احیا و اعتلای کرامت انسانی بوده‌است. آیا امروز در جمهوری اسلامی می‌توانیم یک نهاد یا مرکز حکومتی را معرفی کنیم که مقامات آن، در اندیشۀ خود، به این امر مهم باور داشته باشند و آن را در عمل جاری کنند؟
آیا مردم در مواجهه با مسئولان گوناگون در دولت، مجلس و دستگاه قضایی و هر محل دیگری، احساس کرامت می‌کنند؟ به‌جز آنچه در سخنرانی‌های تکراری و ملال‌آور وجود دارد، آیا اصولاً تأمین کرامت مردم در دستور قرار دارد؟ در برابر سؤال دقیق جوانان، آیا می‌توانیم گوشه‌ای از حکومت را نشان دهیم که آرمان‌های انقلاب یا معیارهای اسلامی تا حدودی در آن اجرا شده باشد؟
صحبت دربارۀ بیش از 22 حق اساسی دیگر مردم، ازجمله داشتن حق مسکن و شغل مناسب را که در قانون اساسی به‌صراحت ذکر شده‌است به وقت دیگری موکول می‌کنم. ممکن است حضرت‌عالی این امور را به دیگران محول کرده باشید و با دفاع از این حقوق، بفرمایید که به مسئولان تذکر داده‌اید و آنان مقصرند و باید جواب بدهند. اما کیست که نداند در جمهوری اسلامی، اختیارات رهبری بسیار گسترده، و ورای همۀ قوا و نهادهاست و مسئولیت جایگاه رهبری به تذکر و احاله به دیگران محدود نمی‌شود. درواقع، اصل قدرت در دستان رهبری است و نظام جمهوری اسلامی به نام نظام ولایت فقیه معرفی شده و شناخته می‌شود.
ظاهراً هرگونه مطالبه و سخن گفتن از ده‌ها آرمان بلند انسانی و الهی انقلاب، با این عنوان که همۀ آن‌ها باوجود ولایت فقیه قابل تأمین و تحقق است، به کناری نهاده شده‌اند و ولایت فقیه تنها ارزش اصیل معرفی می‌شود. اما هم‌زمان، مطالبۀ هریک از آن ارزش‌ها و آرمان‌ها و صحبت کردن دربارۀ آن‌ها، تحت عنوان ضدیت با ولایت فقیه، مورد هجوم و برخورد قرار می‌گیرد. با این تناقض چه باید کرد؟ مگر قرار نبود نظام ولایت فقیه همین آرمان‌ها و حقوق و مطالباتِ برحق و تاریخیِ مردم را برآورده کند و مگر نه این‌که چون ولی فقیه در انجام این رسالت صالح تشخیص داده شده، بر مسند نشسته‌است؟
یک جوان یا فرد ایرانی چگونه و از کدام مرجع باید این حقوق و آرمان‌ها را مطالبه کند که به ضدیت با ولایت فقیه و انقلاب یا اقدام علیه نظام متهم و محکوم نشود؟ ظاهراً از دید بعضی، انقلاب و قانون اساسی تعهدی یک‌طرفه از جانب مردم است، به‌طوری‌که مردم باید فداکاری و حمایت و تحمل کنند و افرادی را بر منصب بنشانند، اما طرف‌های مقابل هیچ تعهدی ندارند و درحالی‌که به‌لحاظ منطقی و عقلانی کشور را به ضعیف‌ترین شکل اداره می‌کنند، بر سر ملت منّت نیز بگذارند.
3) اصلاح شورای نگهبان
شورای نگهبان که اعضای آن به‌طور مستقیم و غیرمستقیم توسط حضرت‌عالی نصب می‌شوند مسئولیت و مأموریت مهم و خطیری برعهده دارند. وظیفۀ شورای نگهبان تطبیق مصوبات مجلس با قانون اساسی و شرع، تطبیق ویژگی‌های داوطلبان مجلس و ریاست‌جمهوری با قانون، و نظارت بر انتخابات است. در وظایف شورای نگهبان موضوعی به نام «مصلحت‌اندیشی» پیش‌بینی نشده‌است. مدت‌هاست که شورای نگهبان به‌جای انجام این وظیفۀ معیّن در انتخابات، خود را مسئول مهندسی انتخابات می‌پندارد و به‌جای مردم تصمیم می‌گیرد. این روند موجب تشکیل مجلس ضعیف و ناکارآمد و البته با اختیارات وسیع و بدون هرگونه مسئولیت و پاسخ‌گویی شده‌است.
انتخابات دو دورۀ اخیر ریاست‌جمهوری نیز با مهندسی شورای نگهبان در امر انتخابات برگزار گردید و نتیجۀ آن در برابر مردم است. در این دو دوره، وجه سلبی انتخابات بر وجه اثباتی آن غلبه کرد. درنتیجه، محصول آن نتوانست مجرای ارادۀ مردم در ادارۀ کشور و منشأ اصلاح جامعه و خدمت به آن باشد. رأی سلبی نمی‌تواند انرژی مثبتی برای پیشبرد امور ایجاد کند. چرا باید به‌گونه‌ای عمل شود که احساس عمومی در انتخابات این باشد که قرار است افرادی تحمیل شوند؟ چرا باید عبور از فیلتر شورای نگهبان به رانتی برای مهندسی انتخابات و کنار گذاشتن افراد واجد صلاحیت و موردقبول مردم یا به ابزاری برای تحمیل افراد خاص تبدیل گردد؟
در سال‌های اخیر، در ارزیابی قوانین و رسیدگی به آن‌ها نیز بعضاً ملاک‌های سیاسی مورد توجه قرار گرفته‌ که به ایجاد ساختارهای موازی و نامتوازن در نظام تصمیم‌گیری و انباشت اختیارات در یک سو و مسئولیت‌ها در سوی دیگر، و تعمیق ناکارآمدی نظام منجر شده‌است.
طی چند دهۀ اخیر، دائماً با قوانین عادی، اختیارات مجلس و قوۀ قضائیه و برخی نهادهای وابسته به رهبری برخلاف قانون اساسی گسترش یافته و اختیارات دولت کاهش یافته‌است. اختیاراتی که به رئیس مجلس و رئیس قوۀ قضائیه داده شده و حتی آن‌ها را بر قوۀ مجریه مسلط کرده، آشکارا خلاف قانون اساسی است و ساختار تصمیم‌گیری کشور را درهم‌ریخته و ناکارآمد ساخته‌است.
این دو قوه از هرنوع نظارتی معاف شده و مصونیت یافته‌اند، اما می‌توانند بر دولت نظارت و حتی حکومت کنند، درحالی‌که آرای اصلی و عمومی مردم فقط در انتخاب رئیس‌جمهور بروز و ظهور می‌کند. با قوانین عادی و دیگر احکام و مصوبات، دائماً دایرۀ دخالت نهادهای حکومتی در زندگی مردم توسعه یافته و اختیار و آزادی مردم محدود شده‌است و شورای نگهبان از وظیفۀ صیانت از حقوق ملت ـ مندرج در قانون اساسی ـ غفلت کرده‌است. همۀ این‌ها درحالی است که هرنوع نقد و اعتراض به شورای نگهبان معادل ضدیت با انقلاب و نظام تلقی می‌شود و با آن حتی در حد تکفیر برخورد شده و می‌شود. کار شورای نگهبان باید در محدودۀ قانون اساسی قرار گیرد و تمام مذاکرات و مصوبات آن به‌طور کامل به اطلاع مردم برسد.
4) اصلاح وضع دستگاه قضایی
رئیس دستگاه قضا توسط حضرت‌عالی، و مقام‌ها و مدیران و مسئولان آن توسط آن رئیس نصب می‌شوند. وظیفۀ دستگاه قضا در برقراری عدالت و تأمین حقوق مردم و اصلاح امور بی‌بدیل است. به‌رغم حضور بسیاری از کارکنان و قضات مؤمن و شجاع، روند حرکت دستگاه قضا در دهه‌های اخیر نزولی بوده‌است. امروز اکثریت مردم امیدی به ستاندن حق از مسیر قانونی در این دستگاه ندارند. مقامات ارشد این دستگاه که نوعاً فاقد پیشینۀ علمی و تحصیلی در امر حقوق و قضا هستند و تقریباً از طریق تجربی مطالبی آموخته‌اند، با رفتارهای خلاف قانون و اخلاق، عدم صلاحیت خود را برای این مناصب بسیار مهم، آشکارا در برابر مردم قرار داده و به‌اثبات رسانده‌اند.
تمرکز اختیارات گسترده و بدون کوچک‌ترین نظارت مستقل و پاسخ‌گویی، فساد را در این دستگاه گسترش داده‌است. بسیاری از قضات و کارکنان شریف دستگاه قضایی از این وضعیت ناراحت و ناراضی‌اند و آن‌ را آشکارا بیان می‌کنند. مقام‌های قضایی خود را مصون از خطا می‌دانند و با هرنوع سؤال، نقد یا اعتراض، با شدیدترین وجه برخورد می‌کنند. متأسفانه تخلفات گسترده از حقوق قضایی مصرح در اصول متعدد قانون اساسی به امری عادی تبدیل شده‌است و مجازات‌های پیش‌بینی‌شده در قانون اساسی برای این تخلفات به‌طور کامل به فراموشی سپرده شده‌‌اند.
اصلاح ساختار، کاهش و تفکیک اختیارات، پاسخ‌گو کردن مقامات، و الزام به برگزاری علنی دادگاه‌ها برای تأمین نظارت عمومی به‌عنوان بهترین عامل اصلاح سیستم‌ها، تعیین مرجع مستقل برای رسیدگی به شکایات از این دستگاه، و نصب افراد واجد صلاحیت‌های مندرج در قانون اساسی، از الزامات اولیه است. تجربه نشان داده‌است که تکیۀ عمده و صِرف بر اجتهاد، به‌عنوان شاخص اصلی در انتخاب مقامات ارشد دستگاه قضایی، نتوانسته‌است در اصلاح آن و تحقق اهداف و وظایف، کارآمد و مؤثر باشد.
تفکیک امور غیرقضایی، اصلاح نظام گزینش و آیین دادرسی، و ایجاد دستگاه قضایی قاطع و کارآمد و سریع، یک نیاز اساسی است. باید از حقوق‌دانان متخصص و مدیر استفاده کرد. حضرت‌عالی مسئولیت عملکرد این نهاد عظیم و صاحب اختیارات مطلق را نپذیرفته‌اید، اما تلقی افکار عمومی به‌ گونۀ دیگری است. در نقد قوۀ قضائیه، قبلاً پانزده پیشنهاد اصلاحی ارائه شده‌است که از تکرار آن خودداری می‌کنم.
5) اصلاح وضع مجلس
مجلس درواقع جمعِ نمایندگانِ مردمِ مناطق در حکومت، قانون‌گذار و ناظر بر اجرای قانون در کشور است. داشتنِ مجلس قوی، کارآمد و مقتدر نیازی اساسی است و با تصویب قوانین کارآمد و مؤثر، عامل مهمی در سامان‌یابی امور و پیشرفت کشور است. به‌رغم توسعۀ اختیارات و حوزۀ دخالت مجلس از طریق قوانین عادی، نه‌تنها شاهد اثربخشی بیشتر مجلس نبوده‌ایم، بلکه روند نزولی کیفیت نقش‌آفرینی مجلس سرعت گرفته‌است. به‌رغم شدیدترین نوع گزینش توسط شورای نگهبان و به تعبیر افراد دخیل، «مهندسی انتخابات»، امید عمومی به نقش‌آفرینی مجلس در دفاع از حقوق مردم و منافع ملی به‌شدت کاهش یافته است. تک‌فریادهایی به نفع مردم که از ساختمان هرمی‌شکل مجلس برمی‌آیند نیز اتفاقی و متکی به فردند و خارج از ارادۀ مهندسان انتخابات شکل گرفته‌اند. باید علت را جست‌وجو، و وضع را اصلاح کرد. در همین باره چند پیشنهاد ارائه می‌گردد.
5-1) تدوین و تصویب قانون انتخابات مجلس در مرجع مستقل و موردقبول مردم
قانون انتخابات متعلق به ملت و نه یک جناح یا یک مجلس و یا حتی خود مجلس است. در تمام دوره‌ها مجلس‌ بارها قانون انتخابات خود را به نفع نمایندگان وقت دست‌کاری کرده و عملاً حقوق مردم را نادیده انگاشته‌ است. باید مرجعی که موردقبول مردم است تشکیل شود و یک بار قانون انتخابات مجلس را تدوین، و با نظر مردم نهایی کند. نباید اجازه داد که مجلس در این قانون دخل‌وتصرف کند. نصاب رأی در انتخاب نمایندگان باید توسط مردم با اکثریت مطلق، یعنی حداقل ۵۰ درصد، به‌علاوۀ شرکت‌کنندگان و مجلس نمایندۀ اکثریت مردم و قادر به دفاع از حقوق مردم باشد.
5-2) اصلاح وضع بررسی صلاحیت‌ها
در بررسی صلاحیت‌ها، صرفاً باید تطبیق با قانون انجام شود. باید از هرنوع دخالت و مهندسی و مصلحت‌اندیشی جلوگیری گردد. امر بررسی صلاحیت‌ها نیازمند قانون مصوب از سوی مرجع مستقل است. از هرنوع دخالت نهادهای نظامی و امنیتی در امر انتخابات، به‌ویژه در بررسی صلاحیت‌ها، باید به‌شدت جلوگیری شود. باید برای تخلفات در بررسی صلاحیت‌ها، اجرای انتخابات، یا دخالت نهادهای نظامی و امنیتی، مجازات‌های سنگین وضع و اعمال شود.
5-3) تعیین حد قانون‌گذاری و اجرا
به‌دلیل نبود شفافیت در مرز قانون‌گذاری و اجرا، بسیاری از مصوبات مجلس عملاً دخالت در اجرا و محدود کردن مدیریت دولت و برخلاف قانون اساسی‌اند. قانون‌گذاری خود نیازمند یک سند بالادستی است. حجم عظیم مصوبات مجلس خود شاهدی بر دخالت در اجرا در بسیاری از آن‌هاست. انبوه قوانینِ بعضاً متناقض، نظام ادارۀ کشور را نامتعادل و نامتوازن کرده‌است.
نمایندگان باید از دخالت در عزل و نصب‌های دولت به‌طور کامل منع شوند. امروز رئیس مجلس، برخلاف قانون اساسی، با توسعۀ تشکیلات موازی دولت، عملاً در تمام امور اجرایی دخالت می‌کند. اختیارات مجلس و رئیس آن باید در حد قانون اساسی محدود شود و از دخالت در اجرا منع گردد. تفسیر نادرست شورای نگهبان از اصل 138ـ که رئیس مجلس را عملاً بر دولت حاکم کرده‌است ـ باید اصلاح شود. دست مجلس از دخالت در لوایح دولت باید کوتاه شود و در حد قبول یا رد محدود گردد.
5-4) علنی شدن رأی‌گیری‌ها در مجلس
کار مجلس ذاتاً علنی است و رأی‌گیری باید علنی باشد. مردم نمی‌دانند نظرها و آرای نمایندگانشان در موارد گوناگون درواقع چه بوده‌است. مردم باید بتوانند از عملکرد نمایندگان مطلع باشند و بر آن نظارت کنند. رأی‌گیری غیرعلنی که از زمان انتقال مجلس به ساختمان هرمی‌شکل مرسوم شده‌است تضییع چندجانبۀ حقوق مردم و عامل مهمی در خروج مجلس از مسیر اصلی است.
5-5) رفع مصونیت نمایندگان مجلس و تعیین مرجع نظارتی
مصونیت نمایندگان برخلاف قانون اساسی است. براساس قانون اساسی، همه در برابر قانون مساوی‌اند. باید امکان تعقیب قضایی نمایندگان مجلس در تخلفات، بدون دخالت مجلس، وجود داشته باشد. قوۀ قضائیه و مجلس از هرنوع نظارت مستقل معاف شده‌اند و خودشان به تخلفات و اتهامات اعضای خود رسیدگی می‌کنند و صرفاً اعضای دولت‌اند که هم توسط مجلس و هم قوۀ قضائیه تحت نظارت و رسیدگی شدید و مکرر قرار دارند. یعنی نمایندگانِ اقلیت اختیار تام و یک‌جانبۀ نظارت و حتی حکومت بر نمایندۀ اکثریت مردم را پیدا کرده‌اند. باید مرجع مستقلی برای نظارت و رسیدگی به مسئولیت‌ها و تخلفات مجلس و نمایندگان ایجاد و اعلام شود.
5-6) تشکیل مجلس عالی تخصصی
مجلس نمایندگان به‌طور طبیعی فاقد توان کارشناسی و نگاه ملی برای تصویب قوانین پایدار و کارآمد است. تشکیل مجلس بالاتر، متشکل از افراد متخصص، حقوق‌دان، آشنا به فنون قانون‌نویسی، مطلع از وضع کشور و علم مدیریت، و عالم به توانایی‌های ملی و اوضاع بین‌المللی و پیشرفت‌های علمی و مدیریتی جهان، یک ضرورت است.
6) اصلاح وضع دولت
دولت مقتدر و صاحب‌اختیار و مسئول لازمۀ پیشرفت کشور و تحقق حقوق مردم و آرمان‌های انقلاب است. پراکندگی امور اجرایی موجب سلب مسئولیت از ارکان دولت و قوۀ مجریه شده‌است. رئیس‌جمهور تنها فرد منتخب مستقیم ملت، و مسئول ادارۀ کشور است و باید پاسخ‌گو باشد و متناسب با آن، اختیار نیز داشته باشد.
هرنوع دخالت یا خلط در اختیارات و مسئولیت‌ها موجب به‌هم‌ریختگی سیستم و ناکارآمدی نظام ادارۀ کشور خواهد بود. دولت، غیراز مردم، فقط باید به یک مرجع پاسخ‌گو باشد. تعدد مراجع نظارتی موازی به ایجاد روابط نادرست و توسعۀ فساد و امری علیه حقوق مردم منجر می‌شود. تمام تصمیمات دولت باید شفاف و در منظر عمومی باشند. متأسفانه دولت‌ها به تعهدات قانونی و وعده‌های انتخاباتی پایبند نیستند. باید با تعیین مقررات مستقل، امکان مطالبه و رسیدگی به این امور فراهم گردد. متأسفانه دایرۀ دخالت دولت در زندگی مردم از طریق مصوبات دولت و مجلس به‌طور مرتب گسترش می‌یابد و دامنۀ آزادی‌های مردم کاهش می‌یابد. این دخالت‌ها باید به‌حداقل‌ برسند. 
متأسفانه برای شروع هر فعالیت فرهنگی، اجتماعی، سیاسی یا اقتصادی، ابتدا به اخذ مجوزهای متعدد الزامی است. این الزامات در اغلب موارد، به فرصتی برای سوءاستفاده و تحمیل سلایق و نظرات خاص و دخالت دولت در زندگی مردم از یک سو، و از سوی دیگر به رانت‌های بزرگ و گسترده برای دریافت‌کنندگان و ارائه‌دهندگان مجوز، افزایش هزینۀ تولید و خدمات، کندی رشد کشور، توسعۀ سازمان اداری و تحمیل هزینه‌های غیرضروری و مضر بر مردم و بودجۀ کشور شده‌اند.
به‌جای توسعۀ دایرۀ اخذ مجوزها در هر کار، دولت و مجلس می‌توانند صرفاً ضوابط و مقررات و استانداردهای انجام کار را تصویب و اعلام کنند. با این کار، می‌توان بسیاری از مجوزها را لغو کرد و درعوض با متخلفان از ضوابط و استانداردها برخورد سریع و قاطع انجام داد. در این صورت، فضای کسب‌وکار و فعالیت‌های فرهنگی و اجتماعی بهبود پیدا می‌کند و ابعاد دخالت دولت و سازمان‌های حکومتی در زندگی مردم کاهش می‌یابد.
این‌که هر اقدام مردم باید از قبل کنترل شود محصول همان تفکر امنیتی‌ای است که موجب رکود و اضمحلال کشور است. تجربۀ موفق این است که کنترل و نظارت اولیه نیز به تشکل‌های صنفی سپرده شود و صرفاً نظارت نهایی توسط دستگاه‌های نظارتی حکومتی انجام شود.
دربارۀ چگونگی واگذاری زمین، آب، جنگل و معادن، و تطبیق آن با این موضوع، باید جداگانه سخن گفت. دولت باید به طور کامل به مردم برگردد و درها به روی مردم و گوش‌ها برای شنیدن سخنان مردم باز شوند. اختیارات و تصمیمات و قراردادهای دولت باید کاملاً شفاف و در منظر مردم باشند. با توزیع اختیارات در واحدهای استانی و شهرستانی و مسئول شمردن آنان، باید فرصت دولت به سیاست‌گذاری و برنامه‌ریزی کلان و نظارت و پیگیریِ اجرا محدود شود.
7) منع قاطع نیروهای مسلح و نهادهای امنیتی از دخالت در امور سیاسی
دخالت نیروهای مسلح و نهادهای امنیتی در امور سیاسی و انتخابات عملاً موجب نقض تمام حقوق مردم و مآلاً تعطیلی قانون اساسی خواهد شد و این برای کشور سم مهلک است. با عنوان انجام مأموریت صیانت از انقلاب، نهادهای نظامی و امنیتی به احزاب مسلح و بی‌رقیبی تبدیل شده‌اند که هرگونه دخالت یک‌جانبه‌ در امور فرهنگی و سیاسی، به‌ویژه انتخابات را نه‌تنها وظیفه، بلکه حق خود می‌پندارند. این وضع به ضرر انقلاب و موجب خروج مردم از دایرۀ تصمیم‌گیری و درنتیجه انحطاط کشور خواهد شد.
براساس نظر صریح امام راحل، هرنوع موضع‌گیری سیاسی و دخالت در امور سیاسی، به‌ویژه انتخابات، توسط نهادهای امنیتی و نظامی باید به‌عنوان منع قانونی و حرام شرعی اعلام شود و با متخلفان در هر جایگاهی برخورد قاطع و علنی انجام شود. مردم باید قانع شوند که انتخابات متعلق به آنان است و در انتخاب آزادند و تحمیلی در کار نیست. امروز سپاه پاسداران به یک دولت با همۀ اجزا و لوازم آن، در کنار دولت قانونی، تبدیل شده‌است. بررسی دخالت گستردۀ نیروهای مسلح در امور اقتصادی را به وقت دیگری موکول می‌کنم.
8) تعیین تکلیف نهادهای موازی
حداقل دو سازمان اطلاعاتی و امنیتی به نام «حفاظت اطلاعات قوۀ قضائیه» و «اطلاعات سپاه»، به‌طور گسترده و نامحدود، در امور سیاسی، امنیتی، قضایی، اقتصادی و موارد دیگر دخالت می‌کنند، درحالی‌که فاقد اساس‌نامۀ مصوب مجلس‌اند و عموم مردم از حدود وظایف و اختیارات آن‌ها بی‌اطلاع‌اند. این یک تخلف آشکار از قانون اساسی است و موجب خلط مسئولیت‌ها و به‌هم‌ریختگی نظام اطلاعاتی و ضابطه‌ای قضایی کشور شده‌است. این دو نهاد امنیتی مدعی‌اند که با حکم حکومتی تأسیس شده‌اند. در این صورت، لازم است متن حکم حکومتی و دایرۀ اختیار و مسئولیت و مرجع پاسخ‌گویی آن‌ها اعلام شود تا مردم بتوانند از حقوق خود در برابر آنان دفاع کنند. بررسی عملکرد برخی شوراها و نهادهای موازی دیگر در امور فرهنگی و علمی، اقتصادی و سیاست‌های داخلی و خارجی را به وقت دیگری موکول می‌کنم.
9) بازنگری در سامانۀ تصمیم‌گیری کشور
نظام تصمیم‌گیری مهم‌ترین عامل در کارآمدی هر سیستم حکومتی است. نظام تصمیم‌گیری باید شفاف باشد و دایرۀ اختیارات و مسئولیت‌ها در آن تعریف شده باشد. توازن در اختیارات و مسئولیت‌ها و نیز هم‌افزایی شرط موفقیت هر نظام است. امروز در نظام تصمیم‌گیری کشور، نامتوازن بودن اختیارات و مسئولیت‌ها، نبود هم‌افزایی، نبود سلسله‌مراتب، تصمیم‌گیری‌های موازی در امر واحد، و نبود شفافیت، موجب ناکارآمدی شده‌است. اختیارات در یک سو و مسئولیت‌ها در سوی دیگر انباشته شده‌اند.
این شرایط امکان اخذ و اجرای تصمیمات بزرگ ـ که کشور به‌شدت به آن‌ها نیازمند است ـ را از همگان سلب کرده‌است. از فوری‌ترین کارها برای اصلاح امور، اصلاح نظام تصمیم‌گیری برمبنای منطق پذیرفته‌شدۀ مدیریت است که پایۀ تمام اصلاحات در اقتصاد و سیاست و امور دیگر خواهد بود.
10) بازنگری در سازمان‌دهی ملی کنش سیاسی
بیش از سی سال، دو جناح در فضای سیاسی کشور فعال بوده‌اند، دو جناحی که فاقد برنامۀ معیّنی برای ادارۀ کشور، و نوعاً حافظ وضع موجود و مدیریت لحظه‌ای و روزمره هستند. این دو جناح هرگز نتوانسته‌اند مطالبات مردم را تأمین و برآورده کنند، اما انرژی آرمانی و حق‌طلبانۀ مردم را مستهلک کرده‌اند. آن‌ها نه نیرویی برای ادارۀ کشور تربیت کرده‌اند و نه برنامۀ روشنی برای ساحت‌های فرهنگی، سیاسی، اقتصادی و اجتماعی ارائه داده‌اند. حاکمیت نیز با رسمیت دادن به این دو جناح، عملاً بیشتر مردم را از پیگیری آرمان‌های انقلاب محروم کرده و آنان را در عمل، مجبور به تبعیت از ساختار دوجناحی کرده‌است. هر دو جناح در به‌وجود آمدن وضع فعلی مسئول‌اند و باید پاسخگو باشند.
به‌کرّات ثابت شده‌است که این دو جناح ظرفیت لازم برای تجمیع اراده‌های عمومی و پاسخ‌گویی به مطالبات آرمانی و حقوق اساسی مردم را ندارند و بیش از آن‌که به‌دنبال ایفای تعهد به مردم و آرمان‌های انقلاب اسلامی باشند، به‌دنبال کسب قدرت هستند. محدود کردن فضای سیاسی کشور و توده‌های مردم به دو جناح، مانعی بزرگ در راه شکوفایی استعدادهای آحاد مردم در عرصۀ اندیشه‌ورزی، مدیریت و انقلابی‌گری و درنتیجه خلاف روح انقلاب و اصول متعدد قانون اساسی است.
لازم است بدون هرنوع محدودیت یا برچسب زدن‌های متداول، اجازه داده شود که آحاد مردم از حقوق قانونی خود و آزادی‌های مصرح در قانون اساسی بهره ببرند و بتوانند فعالیت‌های خود را با عناوین گوناگون سازمان‌دهی کنند و انجام دهند. این کار حتماً به نفع کشور است.
11) تأسیس دادگاه قانون اساسی
متأسفانه در کشور ما تعدی از قانون اساسی هزینه‌ای ندارد. باید دادگاه عالی و موردقبول مردم برای رسیدگی به تخلفات از قانون اساسی تأسیس گردد و با متخلفان به‌شدت برخورد شود. بحث دربارۀ وضع اقتصاد، اشتغال، بانک، تولید، مسکن، فقر و فاصلۀ طبقاتی، سیاست خارجی، امور فرهنگی و دفتر و نهادهای مرتبط تحت نظر رهبری را به وقت دیگری موکول می‌کنم.
در کشوری با این امکانات و استعدادها، وضع نباید این‌گونه باشد. بخشی از پیشنهادها نیازمند اصلاح قانون اساسی است. این‌ها حرف‌های بسیاری از مردم است که به‌سبب ضرورت و براساس خواست عمومی، سعی کردم به حضرت‌عالی منتقل کنم. امیدوارم این نظرات دلسوزانه با استقبال بزرگوارانه مواجه شوند و به هر مقدار که درست تشخیص داده می‌شوند به آن‌ها عمل شود و در غیر این صورت، توضیح لازم در آن باب ارائه گردد. از خداوند منّان برای جناب‌عالی توفیق الهی جهت اصلاح امور و خدمت به مردم، و برای عموم ملت ایران و دیگر ملت‌ها عزت، آزادی، رفاه و صلح تحت عنایات حضرت ولی عصر مسئلت دارم.
خادم ملت ایران، محمود احمدی‌نژاد، 30/11/1396
 
12) اقتصاد  
اقتصاد از مهم‌ترین ساحت‌های زندگی انسانی است که بخش اصلی وقت و توان انسان‌ها و جامعه معطوف به آن است. از مظاهر اصلی تعالی جامعه و چگونگی تحقق عدالت اجتماعی، پیشرفت و رفاه عمومی و رفع فقر و فاصلۀ طبقاتی است که بیشترین اثر خود را در حوزۀ اقتصاد نمایش می‌دهد. فقر موجب هلاکت انسانیت انسان‌ها می‌شود. عقب‌ماندگی ملی موجب خدشه در استقلال، و بی‌اعتباری مکتب‌ها و آرمان‌ها می‌شود.
متأسفانه جمهوری اسلامی در عمل فاقد تئوری و نظریۀ روشن درباب اقتصاد است. به‌رغم این‌که نظام اقتصادی نه سرمایه‌داری و نه دولتی به‌معنای مصطلح آن است، اشکالات و تبعات منفی هردو را یکجا دارد. یعنی هم بی‌عدالتی و فاصلۀ طبقاتی و فقر، و هم فساد و رشوه و رانت اداری را دارد. در این بخش، با تعریف جدیدی از اقتصاد، پیشنهادهایی را برای اصلاح وضع اقتصادی ارائه می‌دهیم.
12-1) سامانۀ اقتصادی پیشنهادی: اقتصاد مردمی
در نظام سرمایه‌داری، اصالت با سرمایه و سرمایه‌دار برمبنای برتری ذاتی عده‌ای بر دیگران است. در این نظام، استعداد تود‌ۀ مردم، که کارمندان و کارگران سرمایه‌داران هستند، فرصت استقلال و شکوفایی واقعی پیدا نمی‌کند. فاصلۀ طبقاتی گسترده، تمرکز ثروت و قدرت در طبقه‌ای خاص، و محرومیت اکثریت مردم، از تبعات این نظام است. محرومیت و نگاه طبقاتی در اقتصاد به محرومیت و نگاه طبقاتی در حوزه‌های سیاسی و اجتماعی نیز تسری می‌یابد.
در نظام دولتی، کنار گذاشته شدن استعدادها و اراده‌های عمومی، فساد اداری و رانت برای طبقۀ حاکم، بهره‌وری پایین و تمرکز قدرت در مجموعۀ حکومت و دولت، موجب احتکار و اتلاف منابع عمومی و درنتیجه عقب‌ماندگی و فاصلۀ طبقاتی می‌شود. به‌نظر من، هردو این نظام‌ها برپایۀ باور به برتری عده‌ و طبقه‌ای خاص و دست‌دوم شمردن تودۀ مردم بنا شده‌اند.
نظام اقتصادی پیشنهادی نظام اقتصادی مردمی است. ازآنجاکه همۀ ثروت زمین متعلق به همۀ مردم است، باید به‌طور عادلانه در اختیار عموم قرار گیرد. باید امکان اندیشیدن، تصمیم‌گیری، عمل و پیشرفت ناشی از آن برای همگان فراهم گردد. باید همگان را در ساختن و پیشرفت جامعه مشارکت داد و پیشرفت و رفاه فردی و عمومی را برای آحاد مردم تأمین کرد. پیش‌فرض این اندیشه مالکیت و مشارکت و اعمال ارادۀ مردم در تمام امور جامعه، اعم از سیاسی، اجتماعی، فرهنگی و اقتصادی، به تناسب نیاز، استعداد و ارادۀ آن‌هاست.
امروزه سه جریان دائمی سرمایه، اعم از مادّی و انسانی، در کشور شکل گرفته‌است:
1.	جریان انتقال سرمایه از مناطق محروم به مناطق برخوردار؛
2.	جریان انتقال سرمایه از طبقات محروم به طبقات برخوردار؛
3.	جریان انتقال سرمایه از فعالیت¬های پایدار و اساسی به فعالیت¬های گذرا؛
این سه جریان که ناشی از سیاست‌گذاری‌های کلان، برنامه‌وبودجۀ دولت و عملکرد نظام‌های پولی و مالی‌اند عملاً فرصت فعال شدن استعدادهای عمومی را از بین می‌برند، جمعیت را در مناطق خاص متمرکز می‌کنند، فاصلۀ طبقاتی را هر روز بیشتر و بیشتر می‌کنند، فرصت‌های بادآورده را برای عده‌ای فراهم می‌آورند و امکانِ ساختن و آبادانی سرزمین را به‌شدت کاهش می‌دهند. از مهم‌ترین و اساسی‌ترین اقدامات در برپایی عدالت و شتاب‌بخشی به عمران و آبادانی کشور، تغییرِ جهتِ این سه جریان به نفع عموم مردم است.
12-2) بانک
متأسفانه امروز تمام فعالیت‌های اقتصادی کشور به بانک‌ها وابسته شده‌است. به تعبیری، اکنون اقتصاد ما بانک‌محور است. بانک‌ها به بزرگ‌ترین قدرت‌ها و فعالان اقتصادی و تصمیم‌گیرندگان اصلی در هدایت اقتصاد تبدیل شده‌اند و عموم مردم از تفکر و تصمیم‌گیری و عمل اقتصادی کنار گذاشته شده‌اند. نظام بانک‌داری دارای چند اشکال اساسی است.
12-2-1) ذات ربوی بانک
ذات بانک، به‌معنای جاری آن، بر خلق پول و ربا استوار است و این به‌معنای بدهکار کردن اکثریت قریب‌به‌اتفاق مردم و قدرتمند کردن صاحبان بانک‌هاست. به همین علت، تمام مردم دنیا و حتی دولت‌ها به‌سرعت بدهکار و بدهکارتر، و بانک‌ها طلبکار و طلبکارتر می‌شوند.
12-2-2) جانشین همۀ مردم و صاحب‌اختیار کامل بودن
بانک‌ها منابع مردم را از تمام سرزمین جمع‌آوری می‌کنند و با تشخیص خود، به افراد و فعالیت‌ها و مناطق خاص اختصاص می‌دهند. این امر بسترساز و عامل تولید رانت، سوءاستفاده، تبعیض، فاصلۀ طبقاتی و محرومیت درمیان بخش‌های وسیعی از مردم و کشور است. در این شیوۀ بانکداری، صاحبان منابع، یعنی عموم مردم، خلع اختیار و انتخاب می‌شوند و بانک‌ها جانشین آن‌ها می‌شوند و منابع مشاع را در چارچوب برنامه‌های خود مورد بهره‌برداری قرار می‌دهند و در اختیار هرکسی که خود تشخیص دهند می‌گذارند.
12-2-3) دریافت و پرداخت یک‌طرفۀ سود
بانک‌ها به سپرده‌گذاران فقط سود می‌دهند و از متقاضیان فعالیت اقتصادی نیز فقط سود می‌گیرند. این عین رباست. در یک مشارکت صحیح و سازنده، هم سپرده‌گذاران و هم گیرندگان تسهیلات، باید در سود و زیان شریک باشند. با تغییر دادن اسم «وام» به «تسهیلات»، ماهیت عوض نمی‌شود. معلوم است که هیچ بانکی نمی‌تواند برای تک‌تک گیرندگان تسهیلات، حساب جداگانۀ سود و زیان، و برای تک‌تک سپرده‌گذاران نیز محل معیّن سرمایه‌گذاری تعیین کند. به‌علاوه، بانک باید به مردم امتیاز بدهد تا سرمایۀ آن‌ها را جذب کند. به همین دلیل، به‌صورت مشاع کار می‌کند و مجبور به دریافت و پرداخت سود ثابت و نداشتن مشارکت در ضرر است.
12-2-4) کاهش کیفیت سرمایه‌گذاری
در این شیوۀ بانکداری، امکان نظارت مردم و صاحبان منابع سلب می‌شود و بانک نیز توان نظارت بر تمام فعالیت‌ها را ندارد. به‌علاوه، برقراری روابط نادرست تمام برنامه‌ریزی‌ها را ناکارآمد می‌کند. امروزه بانک‌ها بستر جریان انتقال دائم سرمایه از مناطق محروم و افراد با درآمدِ کمتر و فعالیت‌هایِ ماندگارترِ اقتصادی، به مناطق برخوردارتر و افراد ثروتمندتر و فعالیت‌های گذراتر شده‌اند.
متأسفانه اجازۀ جمع‌آوری منابع مردم و خلق پول و بهره‌برداری مشاع به بخش خصوصی نیز داده شده‌ که مشکلات را مضاعف و پیچیده‌تر کرده‌است. حاکمیت این وضعیت و نحوۀ عمل بانک‌ها موجب سلب امکان سیاست‌گذاری، پیش‌بینی درست، تصمیم‌گیری و خلاقیتِ دولت و همۀ فعالان اقتصادی و مشارکت‌کننده‌های مردمی شده‌است.
12-3) پول
12-3-1) واقعی شدن پول
	پول باید واقعی شود. پول اعتباری مهم‌ترین عاملی است که موجب خلق پول (برداشتن از جیب همۀ مردم و اختصاص دادن به عده‌ای خاص) می‌شود و این از مهم‌ترین ریشه‌های تمام مفاسد است. خلق پول به‌معنی خلق قدرت و ثروت، بدون صلاحیت و اجازۀ مردم، از جیب همۀ آنان، و اجازۀ اِعمال و توزیع گزینشی آن است.
12-3-2) بانک باید فقط واسطه باشد
بدون حضور اندیشه، اراده، خلاقیت و مشارکت عموم مردم، نمی‌توان به پیشرفت اقتصادی مناسب، عادلانه، فراگیر و پایدار دست یافت. مردم باید خود به‌طور کامل وارد عرصۀ اقتصاد شوند، فعالان اقتصادی توانایی و طرح خود را ارائه دهند، و صاحبان منابع با انتخاب خود و با عقد قرارداد معیّن با فعالان اقتصادی، در کار او مشارکت کنند و البته بر آن نظارت نیز داشته باشند. درواقع، مردم باید خود فعالیت کنند، یعنی خودشان انتخاب و مشارکت و نظارت کنند و بانک فقط باید واسطه و نگه‌دارندۀ پول باشد. بانک اصلاً نباید جای مردم را در انتخاب و تصمیم‌گیری‌ها بگیرد. بانک حداکثر باید مانند بنگاه‌های معاملات ملکی عمل کند و نه بیشتر.
12-3-3) تشکیل مؤسسات معرفی و ارزیابی و نظارت
اگر خود مردم به‌طور کامل وارد کار و فعالیت اقتصادی شوند، به‌طور طبیعی مؤسسات لازم برای ارزیابی فعالان اقتصادی و نظارت و بیمه و امثال آن‌‌ها شکل خواهند گرفت.
12-3-4) آزاد شدن منابع راکد بانک‌ها
امروزه بانک‌ها دارای سرمایه‌های عظیم راکد ـ اعم از ملک، سهام، ارز، طلا و شرکت‌های متعدد ـ هستند که عملاً بخش مهمی از منابع مردم را احتکار و از چرخۀ اقتصاد خارج کرده‌اند. همۀ این منابع باید آزاد شوند و به مردم برگردند و در چرخۀ صحیح اقتصاد وارد شوند.
12-4) اصلاح بانک مرکزی
بانک مرکزی مسئول صیانت از منافع ملی و حقوق عمومی و پیشرفت اقتصادی است. این بانک باید از رهگذر تعریف درست پول، نظارت بر چرخش آن و هدایت کلان فعالیت‌های اقتصادی و سرمایه‌گذاری، از طریق وضع سیاست‌ها و مقررات و نظارت، در خدمت کل جامعه باشد. متأسفانه امروز بانک مرکزی بیشتر به مسئول تأمین منابع دولت و جبران‌کنندۀ کسری‌های دولت و جبران خلأها و ضعف‌های ناشی از عملکرد غلط بانک‌ها تبدیل شده‌است. بانک مرکزی صرفاً باید سیاست‌گذار، ناظر، خزانه‌دار ملی و حافظ حقوق عموم مردم در مناسبات پولی و مالی داخلی و بین‌المللی باشد.
13) توزیع درست و عادلانۀ منابع عمومی
13-1) معادن
سرزمین ایران با داشتن حدود 1 درصد جمعیت و همین مقدار وسعت سرزمینی جهان، حدود 5 درصد از معادن شناخته‌شدۀ جهان را در اختیار دارد. اما متأسفانه با سلطۀ عده‌ای خاص بر معادن، عموم مردم از منافع آن محروم‌اند. با برداشت سالانه حدود ۵۰۰ میلیون تن از ذخایر معدنی، کمتر از 1000 میلیارد تومان نصیب دولت می‌شود که عمدۀ آن‌هم صرف شناسایی معادن جدید یا ارائۀ خدمات و تجهیز مراکز مربوط و معادن موجود می‌گردد. با سپردن مدیریت و واگذاری بهره‌برداری معادن به استان‌ها و همچنین بخشی از درآمد معادن به امور عمرانی یا مردم استان‌ها، می‌توان این درآمد را ده‌ها برابر افزایش داد و صرف پیشرفت و رفاه مردم کرد.
13-2) جنگل‌ها و منابع طبیعی
حدود 14 میلیون هکتار جنگل و بیش از ۱۰۰ میلیون هکتار منابع طبیعی و 36 میلیون هکتار زمین قابل‌کشت در کشور وجود دارد. در حال حاضر، حدود 8 میلیون هکتار زمین با کشت آبی و همین مقدار با کشت دیم (به‌تناوب) مورد استفاده قرار می‌گیرد. امروز بخش اصلی این منابع در احتکار دولت و البته محل تاخت‌وتاز و تخریب گستردۀ متجاوزان قرار دارد. اگر فقط 12 میلیون هکتار از جنگل‌های غرب کشور، با روش مناسب، برای نگهداری و بهره‌برداری به مردم سپرده شوند، علاوه بر حفظ و توسعۀ آن، بیش از ۲ میلیون شغل ثابت و سالانه میلیون‌ها تن مواد غذایی و علوفه حاصل خواهد شد. فقط میوۀ بلوط آن که متأسفانه به‌دلیل عدم بهره‌برداری، درحال نابودی است می‌تواند بخش مهمی از خوراک دام وارداتی را تأمین کند. در این صورت، اشغال و تصرف و تخریب گسترده هم به‌شدت کاهش می‌یابد. مردم را به بهانۀ صیانت، از جنگل بیرون کردند و اصرار دارند با معدودی مأمور، هرچند فداکار، این وسعت عظیم را حفظ کنند. معلوم است که این سیاست شکست‌خورده ‌است. جنگل با حضور و مشارکت گستردۀ مردم و نظارت آنان و با بهره‌برداری صحیح، حفظ می‌شود.
13-3) واگذاری زمین به مردم
با طراحی منطقه‌ای و کشوری، تعیین حدود کاربری‌ها، و براساس ضابطه، می‌توان زمین را به‌ شرط بهره‌برداری درست و در فرصت زمانی معیّن و با شرایط آسان، در اختیار همۀ متقاضیان و فعالان اقتصادی در همۀ بخش‌ها، ازجمله کشاورزی، دامی و باغی، قرار داد. این کار می‌تواند بیش از 3 میلیون شغل پایدار ایجاد کند و تولیدات کشاورزی و دامی را به سه برابر افزایش دهد. به‌علاوه، فرصت تصرف و اشغال و سوءاستفادۀ متجاوزان به منابع طبیعی را نیز از بین ببرد. منابع عظیم ریالی حاصل از این طرح نیز می‌تواند در خدمت آبادانی و رفاه عمومی قرار گیرد. طبق برنامه‌ریزی دقیق، می‌توان برای سالیان بسیار طولانی و متمادی، فرصت مناسب مالکیت زمین برای فعالیت‌های مثبت، مولّد و سازنده را برای همۀ مردم ایجاد کرد.
13-4) مدیریت منابع آب کشور
حدود 85 درصد منابع آبی کشور در بخش کشاورزی و با بازدهی حدود 10 درصد مصرف می‌شوند. طی یک برنامۀ پنج‌ساله و با توسعۀ شبکه‌های آبیاری پیشرفته و تحت‌فشار و اصلاح قیمت آب، حداقل دوسوم این منابع قابل‌صرفه‌جویی‌اند. با تخصیص نیمی از مقدار صرفه‌جویی‌شده، در عمل می‌توان سطح زیر کشت کشور را به دو برابر افزایش داد. این کار شدنی است و فقط نیازمند همت و برنامۀ عملیاتی است. به‌علاوه، می‌توان امکان تغذیه و افزایش ذخایر آبی زیرزمینی را توسعه داد.
آب کم است، ولی تمدن درخشان ایران در همین فلات کم‌آب شکل گرفته‌است و می‌توان با مدیریت منطقی، علمی و مسئولانه، فعالیت‌ها را توسعه داد. این طرح در قالب برنامه‌وبودجه توسط دولت‌های نهم و دهم ارائه شد، اما در مجلس مورد بی‌توجهی قرار گرفت.
13-5) واگذاری ثروت نهادها، بنیادها و دستگاه‌ها
امروزه بنیاد 15 خرداد، بنیاد مستضعفان، ستاد اجرایی فرمان امام;، بنیاد تعاون سپاه، بنیاد تعاون ارتش، بنیاد تعاون بسیج، بنیاد تعاون وزارت ‌دفاع و بخش اقتصادی کمیتۀ امداد امام;، بیش از 700 هزار میلیارد تومان ثروت دارند که مردم از گزارش کار و درآمد و محل مصرف آن‌ها بی‌اطلاع‌اند. اگر این ثروت آزاد شود و در اختیار مردم قرار گیرد، آیا فقیری باقی می‌ماند؟ در آن صورت، سرعت رشد کشور چقدر خواهد شد؟ به‌علاوه، بانک‌های دولتی، شرکت‌ها و دستگاه‌های دولتی، بیش از ۳۰۰ هزار میلیارد تومان سهام بنگاه‌ها، زمین‌، ساختمان، مهمان‌سرا و مواردی از این قبیل در اختیار دارند که می‌تواند آزاد شود. اگر دولت بخش‌های خدماتی خود را واگذار کند، منابع درخور توجهی نیز از آن محل درآمد خواهد داشت. واگذاری‌ها می‌توانند به‌مرور انجام شوند و منابع در اختیار عموم قرار گیرند. این کار می‌تواند با کمک مستقیم دولت و به‌صورت اقساطی سهل و یا از طریق اعطای قرض‌الحسنه به مردم انجام شود.
14) توسعۀ صنعتی
راهبرد توسعۀ صنعتی بسیار مهم است. صنعت باید متکی به منابع بومی و پایدار باشد. توسعۀ بخش صنعت باید به ادامۀ کار معادن، منابع بومی، نفت و انرژی، زمین، کشاورزی و دامداری و نیازهای پایه‌ای کشور مرتبط شود.
15) نفت و انرژی
نفت و انرژی متعلق به مردم است، ولی دولت با تصرف و تملک انحصاری آن و بهره‌وری ناچیز، درآمد آن را هزینه می‌کند. به‌علاوه، رانت‌های عظیم، توزیع ناعادلانه، ریخت‌وپاش اداری و سوءاستفاده‌های بزرگ نیز از تبعات مدیریت ضعیف و هزینه‌کردهای دولت از محل ثروت عظیم نفت و انرژی است. بخش مهمی از فاصلۀ طبقاتیِ موجود محصول چگونگی توزیع یارانه‌ای این ثروت و نحوۀ استفاده از درآمد ناشی از فروش آن در ادارۀ کشور است.
این ثروت متعلق به آحاد مردم است و باید به‌طور مستقیم و مساوی در اختیار همه قرار گیرد. مردم باید خودشان محصولات و خدمات موردنیاز را تولید و عرضه کنند و خودشان از محل منابع شخصی، آن‌ها را خریداری کنند. در این صورت، فقر به‌سرعت از بین خواهد رفت و با نظارت مردم، کیفیت خدمات، ازجمله خدمات آموزشی و بهداشتی و امثال آن، افزایش خواهد یافت.
دخالت مستقیم و گستردۀ دولت در مدیریت انحصاری درآمد نفت و ارائۀ خدمات گوناگون با تصدی‌گری مستقیم دولت، فقط موجب افزایش هزینه و قیمت خدمات، سوءاستفاده‌های کلان و گسترش هزینۀ سنگین مدیریت غیربهره‌ور دولت بر مردم و اقتصاد ملی شده‌است.
با مدیریت، مشارکت و نظارت مستقیم و همه‌جانبۀ مردم، قطعاً هزینه‌ها کاهش می‌یابند و کیفیت و بهره‌وری افزایش می‌یابد. دولت باید سیاست‌گذار و ناظر و نه مالک یا متولی و متصدی و همه‌کاره باشد. از راه‌های اصلی ریشه‌کنی فقر و فاصلۀ طبقاتی، توزیع درآمد نفت و انرژی بین مردم و ایجاد فرصت مدیریت مستقیم آنان بر منابع ملی است. ارزش نفت و گاز استخراجی، با قیمت‌های فعلی جهانی، بیش از 600 هزار میلیارد تومان است که فقط 30 هزار میلیارد تومان آن در طرح هدفمندی یارانه‌ها مستقیماً توسط خود مردم مدیریت می‌شود و مابقی توسط دولت مدیریت می‌گردد.
16) مسکن و شهرسازی
مسکن نیاز اساسی و پایۀ همۀ افراد است و شیوۀ شهرسازی عامل مهمی در سازمان‌دهی اجتماعی و هدایت سرمایه‌ها و نحوۀ زندگی مردم است. در حال حاضر، درمجموع در کل کشور، وسعت مناطق روستایی و شهری حدود ۱ میلیون هکتار است. چگونگی طراحی شهری و روستایی موجب تراکم جمعیت و درهم‌ریختگی فرهنگی، تمرکز ثروت و افزایش قیمت‌های ملک، ترافیک و آلودگی، فشار سنگین به طبقات متوسط و پایین‌تر برای تأمین مسکن، ایجاد سوداگری و کسب ثروت‌های بادآوردۀ گسترده از محل قیمت‌های کاذب ملک و از طریق بازی‌های طراحی‌شده در این زمینه توسط عوامل دخیل، و همچنین خروج ثروت‌های عظیم از چرخۀ تولید شده‌است. در شیوۀ فعلی طراحی شهری، هزینۀ مدیریت شهری بسیار سنگین شده‌است. در کشوری با وسعت بیش از 160 میلیون هکتار، برای چند متر سرپناه، مردم نباید این گونه گرفتار باشند و وضع اقتصادی مردم چنین باشد. با طراحی ملی، تعیین کاربری‌ها، تصویب ضوابط تفکیک و نوع کاربری، دادن اجازۀ فعالیت و ساخت مسکن ویلایی و مناسب به مردم، و تخصیص زمین از منابع عمومی، می‌توان به‌سرعت این وضعیت را اصلاح کرد. به‌علاوه، به‌دلیل پیشران بودن بخش ساختمان و مسکن در اقتصاد، می‌توان برای حداقل 30 سال آینده، بخش وسیع و اصلی صنایع را فعال کرد و بخش مهمی از اشتغال موردنیاز کشور را تأمین کرد.
توزیع مناسب جمعیت در کل سرزمین، بسیار مهم است و تمرکز آن در مناطق خاص ممکن است ازنظر امنیت ملی و شکوفایی اقتصادی بسیار مضر و خطرناک باشد. با تخصیص زمین و بازتوزیع جمعیت کشور، علاوه بر دادن فرصت استفاده از همۀ منابع و ثروت ملی و توسعۀ فعالیت‌های اقتصادی و فعال‌سازی بخش صنعت و ساختمان، می‌توان تراکم ترافیک، آلودگی محیط و هوا، سوداگری‌ها و سودهای کلان بادآورده و بدون کار مثبت، فشارهای اقتصادی غیرمنطقی به خانوارها، و هزینۀ سنگین مدیریت‌های شهری را کاهش داد و منابع را به‌سمت آبادانی کل سرزمین و سرمایه‌گذاری در تولید پایه در تمام گسترۀ کشور هدایت کرد. به‌علاوه، منابع گستردۀ حاصل از این واگذاری‌ها می‌توانند صرف رفع فقر، آبادانی و پیشرفت کشور، و توسعۀ زیربناها و زیرساخت‌ها شوند. به تمام سؤالات در این زمینه پاسخ داده شده‌‌است و طرح‌ها آمادۀ اجرا هستند.
17) موقعیت منطقه‌ای و بین‌المللی و گردشگری
توسعۀ فرصت‌های گردشگری و همچنین بهره‌برداری از موقعیت جغرافیایی ملی در ترانزیت کالا و مسافر و برقراری روابط منطقه‌ای، فرصتی استثنایی برای ملت ایران است. می‌توان با اصلاح سریع و کامل مقررات و تسهیل ورودوخروج کالا و مسافر، به‌سرعت این ظرفیت‌ها را فعال کرد و علاوه بر تعامل و تبادل فرهنگی و اقتصادی، اشتغال گسترده، ارزش‌افزوده، درآمد ملی مناسب و امنیت پایدار را به‌ارمغان آورد.
18) عمومی شدن واگذاری‌های ثروت دولت
ثروت دولت متعلق به مردم است. در اجرای قانون اصل 44، مناسب است که واگذاری‌های ملی یا منطقه‌ای به‌صورت عمومی و مردمی باشند. اشکالی ندارد که همۀ واگذاری‌ها به‌صورت عمومی باشند و به‌ شرکت‌های منطقه‌ای و شهری و استانی ـ که برای سهام عدالت تشکیل شده‌اند ـ سپرده شوند. این روش به عدالت و تأمین حقوق مردم و جلوگیری از فساد، نزدیک‌تر است. متأسفانه قانون اصل 44، به‌جای ایجاد فرصت برای مردم و مردمی کردن اقتصاد، به خصوصی‌سازی و واگذاری ثروت دولت به عده‌ای خاص تفسیر شد، درحالی‌که این کار، یعنی واگذاری‌های عمومی را باید بخش ناچیزی از مردمی کردن اقتصاد دانست. ظاهراً عده‌ای خود را آماده کرده بودند که ذیل شعار کوچک کردن دولت و خصوصی‌سازی، ثروت ملت را با قیمت ناچیز تصاحب کنند. مردمی‌سازی دراصل به‌معنای توزیع فرصت‌ها و امکانات برای ایجاد، توسعه و افزایش ظرفیت‌ها و فعالیت‌های جدید اقتصادی است. این موضوع مهم‌ترین و اصلی‌ترین بخشی است که همچنان تقریباً مغفول مانده‌است.
19) توسعۀ زیرساخت‌ها
توسعۀ زیرساخت می‌تواند توسط مردم، مدیریت‌های شهری و روستایی، منابع مردمی، و با دریافت عوارض انجام شود. مردم اگر قوی و توانمند شوند، برای مشارکت و مدیریت و نظارت توانا خواهند بود. دولت نیز از محل مالیات‌ها می‌تواند در موارد لازم و مواقع ضروری، که مردم نمی‌توانند وارد شوند، زیرساخت‌ها را توسعه دهد.
20) کوچک شدن دولت
کوچک شدن دولت به‌معنی کاهش اختیارات و وظایف آن و نه اخراج کارکنان دولت یا شرکتی کردن آنان است.
امروز دولت در تمام امور مردم دخالت می‌کند. مردم قبل از شروع هر کاری باید چندین مجوز بگیرند و این امر موجب توسعۀ دولت و هزینه‌های سنگین مدیریت دولتی و همچنین سوءاستفاده و رانت و افزایش هزینۀ فعالیت‌ها، ازجمله در حوزۀ اقتصادی است. دولت و مجلس باید ضوابط و استانداردها را اعلام کنند و کار را به مردم بسپارند. البته درصورت تخلف، باید مجازات جدی پیش‌بینی شده باشد. نظارت اولیه را نیز می‌توان به انجمن‌های تخصصی و صنفی مردمی سپرد و دولت صرفاً سیاست‌گذار و ناظر عالی باشد.
باید از ظرفیت، احساس مسئولیت و توان عموم مردم به‌عنوان ناظر و حافظ حقوق جامعه استفاده کرد. در این صورت، تخلفات به حداقل می‌رسند و هزینه‌های سنگین دولت از جیب ملت کاهش خواهد یافت و بسیاری از سوءاستفاده‌ها و رابطه‌بازی‌ها از بین خواهند رفت.
21) اصلاح نظام تأمین اجتماعی و قانون کار
این کار باید در جهت حمایت حقیقی از پایداری و ارزش کار و کارگر و پیشرفت کشور باشد. نظام تأمین اجتماعی باید از سیطرۀ حکومت خارج شود و اشخاص گوناگون بتوانند سازمان‌های تأمین اجتماعی متفاوتی را با روش‌های گوناگون ابداع کنند و کارگران و کارفرمایان در انتخاب هریک آزاد باشند.
22) محیط‌زیست
صیانت از محیط‌زیست طبیعی وظیفه‌ای همگانی و ضامن ماندگاری بشر و بهره‌برداری او از کرۀ زمین و امکانات طبیعی است. مشارکت دادن عموم مردم در مالکیت محیط و منافع و منابع آن و بهره‌برداری از آن و همچنین نظارت همگانی بر استفادۀ صحیح از طبیعت، ضامن اصلی حفظ محیط است. توسعۀ دانش و آموزش همگانی و عالمانه و مستمر، لازمۀ شناخت نعمت طبیعت و احساس مسئولیت در حفظ آن است. تشکل‌های مردمی می‌توانند در این عرصه نقش‌آفرینی مستمر و مهمی داشته باشند.
23) ممنوعیت دخالت نهادهای امنیتی و نظامی در اقتصاد
به‌طور جدی، باید دخالت نهادهای امنیتی و نظامی در حوزۀ اقتصادی و سیطرۀ آن‌ها بر این حوزه ممنوع شود و مجازات لازم برای تخطی از آن منظور گردد.
24) فرهنگ
مهم‌ترین وظیفۀ هر انسان مشارکت در اعتلا و گسترش فرهنگ و صیانت از ارزش‌های فرهنگی است. سخن در این باب بسیار است، اما به موارد معدودی اشاره می‌کنم.
24-1) جایگاه فرهنگ در تعالی و زیست بشر
فرهنگ فضای تنفسی روح انسان‌هاست. انسان‌ها، به‌طور جمعی، هم در این فضا تنفس می‌کنند و از آن بهره می‌برند و هم بر آن تأثیر می‌گذارند. فرهنگ برآیند کنش و تعامل عمومی و تاریخی جامعه است. فرهنگ محصول فهم، باور، تلاش، دلسوزی و تعامل همۀ مردم در طول تاریخ است. همان‌گونه که همه باید در برابر محیط‌زیست و حفظ سلامت جسمی دیگران احساس مسئولیت کنند و در آن مشارکت داشته باشند، در حوزۀ فرهنگ نیز به‌منظور سلامت روانی همه، باید مشارکت و احساس مسئولیت کنند.
24-2) نقش فرهنگ در ساخت ملی هویت کشورها
مهم‌ترین عناصر فرهنگی حافظ هر جامعه‌ ارزش‌ها و مطالبات مشترک فطری آحاد مردم است. آزادی، عزت، عدالت، پاکی، صداقت، وفاداری، امانت‌داری، احترام به شخصیت و اندیشه و نظر و حقوق اساسی دیگران، شجاعت در حق‌طلبی و احساس مسئولیت اجتماعی، ازجمله ارزش‌ها و مطالبات مشترک و فطری انسان‌ها هستند. این ارزش‌ها نمی‌توانند تحمیلی و تزریقی باشند. این ارزش‌ها به همه تعلق دارند و همگان به‌طور طبیعی و فطری، از جریان و گسترش آن استقبال می‌کنند. اگر حکومت‌ها تصور یا ادعا می‌کنند که خودشان مالک و صاحب آن‌ها هستند و باید به هر ترتیب آن‌ها را حاکم کنند، اشتباه بزرگی را مرتکب می‌شوند.
24-3) مسئولیت و نقش حاکمان و مدیران در فرهنگ
نقش رهبران و دولت‌مردان و ساختارهای اداری و حکومتی صرفاً توسعۀ این ارزش‌هاست. حکومت می‌تواند با اخلاق و عملکرد مسئولان، رفتار سازمانی و مقررات اداری خود، فرهنگ‌آفرین باشد و آحاد جامعه را به‌سمت ارزش‌ها دعوت کند. وظیفۀ حکومت هدایت عمومی و رفع موانع رشد است.
24-4) خطر سیاست کنترل فعالیت‌های فرهنگی
سیاست کنترل فعالیت‌های تک‌تک مردم با استفاده از فضای امنیتی و قوۀ قهریه سیاستی غیرالهی و نقطۀ مقابل فطرت الهی انسان‌ها و البته سیاستی شکست‌خورده ‌است و موجب فساد می‌شود. امروز متأسفانه رفتار اداری حکومت‌ها عموماً در نقطۀ مقابل این ارزش‌ها قرار دارد. اصلاح این ساختارها و رفتارها برپایۀ ارزش‌های مشترک فطریِ انسان‌ها وظیفه‌ای فوری است. در حوزۀ فرهنگ، رسانه، هنر و ادبیات، حکومت صرفاً باید به اعلام ضوابط عمومی همسو با ارزش‌های مشترک فطری بسنده کند و اصل نظارت را به عموم مردم واگذارد. ورود نهادهای نظارتی رسمی باید به مواقع تحقق تخلف محدود شود.
البته حکومت می‌تواند با پشتیبانی از تولید اندیشه و نظریه و تبلیغ آن‌، پاسخ به سؤالات، تولید و عرضۀ الگوهای مختلف، در توسعۀ فرهنگ و اندیشه مشارکت کند. سیاست کنترل پیشین فعالیت‌ها نه‌تنها نتوانسته‌است موفق باشد، بلکه موجب سوءاستفاده و اعمال نظر سلیقه‌ای و تخریب استعدادها و مانع از شکوفایی و خلاقیت و رشد تولیدات فرهنگی شده‌است. به‌علاوه، این سیاست موجب دل‌سردی فعالان فرهنگی و مقاومت آنان نیز گردیده‌است.
24-5) ظرفیت فرهنگی غنی ایرانیان
اطمینان دارم که اگر شرایط برای اهالی فرهنگ فراهم شود، فرهنگ ناب ایرانی ـ اسلامی توانایی خود را به‌سرعت در کل جهان اثبات خواهد کرد و شور و نشاط فرهنگی بر جامعه حاکم خواهد شد.
24-6) لزوم انحلال نهادهای ناکارآمد و پوسیدۀ فرهنگی، و پیکربندی مجدد مدیریت ملی در حوزۀ فرهنگی
ساختارها و نهادهای متکی بر منابع دولت یا همان بیت‌المال، که به‌دنبال کنترل فعالان فرهنگی و اعمال سلیقه هستند، باید منحل شوند یا کارکرد خود را به پشتیبانی از تولید و نشر اندیشه و الگوها تغییر دهند. به‌طور طبیعی، در حوزۀ فرهنگ، اندیشه و نظریۀ برتر و پاک‌تر و انسانی‌تری که با ارزش‌های فطری انطباق بیشتری دارد مورد استقبال قرار خواهد گرفت و جایگاه ماندگار آن در این فضا تضمین خواهد شد. مدیران فرهنگی خود باید اهل اندیشه و نظریه‌پردازی و کمال‌جویی و رشد باشند. اخلاق انسانی، که بروز و ظهور همان ارزش‌های مشترک در رفتار انسان‌هاست، در مدیران فرهنگی باید متعالی‌تر و در حال حرکت به قله‌های بالاتر باشد.
امکان ندارد که با فضای امنیتی و کنترل پیشین فرهنگی، که درواقع به‌معنای تعیین سقف و تحمیل سلیقه و مآلاً رکود در اندیشه و خلاقیت است، بتوان در این حوزه به موفقیت و شکوفایی و نوآوری فکری رسید. بسیاری از مؤسسات، مانند سازمان تبلیغات اسلامی، دفتر تبلیغات اسلامی و نهادهای متعدد خصوصی وابسته به مقامات ارشد کشور که از بودجۀ عمومی استفاده می‌کنند، فاقد مسئولیت معیّن در حوزۀ فرهنگ و اندیشه هستند. آن‌ها صرفاً بودجه می‌گیرند، اما معیارها و برنامه‌های آن‌ها در حمایت کردن یا حمایت نکردن از کارهای فرهنگی و فکری برای همگان آشکار نیست. اگر بخش مهمی از این بودجه برای رفع فقر و اصلاح رفتار سازمانی به‌منظور انطباق با اخلاق انسانی هزینه گردد، حتماً آثار فرهنگی مثبت بیشتری به‌دنبال خواهد داشت.
24-7) ظرفیت درخشان فرهنگ باستانی ایران
متأسفانه عده‌ای اصرار دارند فرهنگ تاریخی ایران‌زمین و ارزش‌های بی‌بدیل نهفته در آن را که بدون تردید محصول کمال‌جویی، مهرورزی، آزادی‌خواهی و عدالت‌طلبی ملت ایران در طول قرون و اعصار بوده‌است نفی کنند. معلوم نیست با کدام مأموریت می‌خواهند این ذخیرۀ عظیم معنوی را که در پیوند با فرهنگ متعالی پیامبر خاتم9 و اهل‌بیت:، در مسیر شکوفایی و تعالی سریع‌تر و گسترده‌تری قرار گرفته‌است از خزانۀ دارایی‌های ملت ایران حذف کنند.
این فرهنگ کارآمدی و تعالی‌آفرینی خود را در حوزۀ دفاع از حقوق انسانی و استقلال سرزمینی، بارها با موفقیت نشان داده‌است. آخرین نمونه‌های آن در پیروزی انقلاب و دفاع مقدس به‌خوبی در مقابل ما قرار دارد. آنان متوجه نیستند که بی‌اعتنایی به هویت تاریخی و فرهنگ ملی ریشه‌های هویت ملی را هدف قرار می‌دهد، که در این صورت، خسارت‌های آن جبران‌ناپذیر خواهد بود. احساس سردرگمی تاریخی و بحران هویتی فقط یکی از این خسارت‌های سنگین است که البته خود منشأ مشکلات و نارسایی‌های متعدد فردی و اجتماعی خواهد بود.
هویت و فرهنگ امروز ملت ایران برآیند تاریخی چندهزارساله با همۀ فرازونشیب‌هاست. نفی این تاریخ و پشتوانۀ پرافتخار، جز میدان دادن به فرهنگ غیرانسانی مهاجم، دستاوردی نخواهد داشت. فرهنگ اقوام ایرانی ـ که هزاران سال در صلح و دوستی باهم زندگی کرده‌اند ـ و تنوع فکری و مذهبی در ایران یک تجربۀ موفق و برجستۀ بشری برای نیل به جامعۀ جهانیِ سرشار از آزادی و عدالت، و الگو و تمرینی موفق برای تشکیل جامعۀ جهانی موعود است.
24-8) هم‌افزایی فرهنگ ایرانی در کنش با فرهنگ ملت‌‌های دیگر، بر بستر ارتباطات فراگیر جهانی
توسعۀ ارتباطات و تعاملات با دیگر ملت‌ها و اقوام موجب رشد فرهنگی و انسانی است. ملت ایران، در طول تاریخ، پیشگام نگاه جهانی به انسان و مناسبات جهانی بوده و همواره از تعامل فکری و ارتباطات فرهنگی استقبال کرده‌است. ایجاد محدودیت‌های سلیقه‌ای و امنیتی در این عرصه موجب سرخوردگی، احساس شکست و درهم‌ریختگی فرهنگی و درنتیجه انفعال و اثرپذیری یک‌جانبۀ فرهنگی خواهد بود.
ملت ایران همواره از نوآوری در اندیشه، علم و فناوری استقبال کرده و همۀ آن‌ها را در حیات بزرگ فرهنگی خود و در راستای تعالی خود و جامعۀ بشری به خدمت گرفته‌است. تأثیرات فراوان عمیق و ارزشمند و ماندگار فرهنگی ملت ایران بر فرهنگ و تمدن جهانی آن‌قدر گسترده و عمیق است که تاریخ فرهنگ و تمدن جهانی را بدون درنظر گرفتن آن تأثیرات، نمی‌توان به‌درستی تحلیل کرد.
امروزه در جهان انسانی، براساس سنت حتمی الهی، مرزها به‌سرعت برداشته می‌شوند و ارتباطات گستردۀ انسانی از فراز موانع و دیوارها برقرار می‌شوند. فناوری هرگونه انزواطلبی یا مانع‌سازی در راه توسعۀ ارتباطات را ناممکن کرده‌است. زایش و رشد فکری و خلاقیت هنری و فرهنگی در پرتو آزادی حاصل می‌شود. افق اندیشه و فضای فرهنگی این سرزمین آن‌قدر متعالی و گسترده است که تیزپروازترین افکار و اندیشه‌ها نمی‌توانند سقف لایتناهی آن را بشکافند.
مهم‌ترین وظیفه، به‌خصوص برای حاکمان، برداشتن موانع و تبلیغ ارزش‌های مشترک فطری است. اطمینان دارم که در فضای آزاد و باز فرهنگی، برآیند اندیشه‌ها و تولیدات فکری و فرهنگی ملت بزرگ ما، در راستای ارزش‌های مشترک فطری ملت ایران و جامعۀ بشری و ساختن جهان زیبا و انسانیِ موعود خداوند خواهد بود.
24-9) خطر جزم‌اندیشی
جزم‌اندیشی و خودحق‌پنداری مطلق سم مهلک و نابودکنندۀ فرهنگ و خلاقیت فکری و فرهنگی است.
24-10) لزوم بازنگری در هدف‌گذاری‌ها
بازنگری در هدف‌گذاری، سیاست‌ها و ساختارهای حوزۀ فرهنگ، براساس اصول پیش‌گفته، امری فوری و ضروری است.
24-11) انسان نقطۀ مرکزی پارادایم فرهنگ
تعریف انسان و جایگاه و نقش برجسته و تعیین‌کنندۀ او در عالم هستی و استعدادها و توانایی‌های او و مأموریتی که در قبال کمال و تعالی خود و جامعه برعهده دارد، موضوعی دائمی است که نظام اجتماعی، اقتصادی، سیاسی و هرنوع برنامه و فعالیت فرهنگی براساس آن شکل می‌گیرد. این موضوع مهم‌ترین و پایه‌ای‌ترین کار در عرصۀ فرهنگ است که متأسفانه غفلت عمومی در انجام این وظیفۀ اصلی آشکارا قابل‌مشاهده است.
امیدوارم با تجدیدنظر اساسی در حوزۀ مدیریت فرهنگی کشور و جلوگیری از ادامۀ نگاه و تصور بسته و امنیتی به حوزۀ فرهنگ، از توسعه و گسترش خسارت‌ها جلوگیری شود و راه بر نقش‌آفرینی فرهنگ‌سازان، نظریه‌پردازان، نقادان، نویسندگان و هنرمندان ایرانی، در عرصۀ فرهنگ و اندیشه و هنر جهانی، بازتر و هموارتر گردد.
24-12) شادی و تفریح و لزوم تجدیدنظر در سیاست‌گذاری دربارۀ مفهوم اوقات فراغت
متأسفانه طی دهه‌های اخیر، جریان مشخصی در تلاش بوده‌است که دامنۀ عزاداری‌های اعتقادی را که به‌سبب عشق و محبت و باورهای ملت ایران به پیامبر9 و اهل‌بیت: در متن فرهنگ این سرزمین نهادینه شده و با تاروپود جان و اندیشۀ ملت ایران درهم تنیده‌است به تمام عرصه‌های زندگی توسعه دهد و مسلط کند، درحالی‌که در عالم هستی اصل بر نشاط است. کل عالم خلقت مفتخر به عبودیت خداوند و مشغول شادمانی و فخر دائمی است. انسان نیازمند تفریح و انبساط روحی و شادمانی است. توسعۀ امکانات تفریحی و حتی ورزشی کمتر مورد توجه قرار گرفته‌است. طبیعت ایران بسیار زیبا و متنوع و از پرجاذبه‌ترین طبیعت‌های عالم است، به‌طوری‌که تقریباً در تمام نقاط کشور، می‌توان فرصت تفریح را برای قشرهای مختلف فراهم آورد.
یادم نمی‌رود که زمانی در شورای عالی انقلاب فرهنگی بحث افزایش یک روز به تعطیلی عید فطر مطرح بود. حدود هشت نفر از آقایان با این استدلال که «مردم در تعطیلات به گردش می‌روند و فساد می‌کنند و آثار روزۀ ماه رمضان از بین می‌رود»، با آن مخالفت کردند. البته این موضوع پس از بحث‌های طولانی دربارۀ زیاد بودن تعطیلات ایران مطرح شد. با مقایسۀ میزان تعطیلات کشورها، معلوم شد که در ایران تعداد روزهای تعطیل کمتر از سایر کشورهاست. در آن جلسه، سؤال کردم که «مگر شما وقتی به سفر می‌روید، فساد می‌کنید؟». این‌گونه قضاوت کردن دربارۀ مردم، توهین به آنان، و مستوجب مسئولیت شرعی و قانونی است. متأسفانه این نگاه مانع توسعۀ فضاهای تفریحی و تأمین امکانات لازم برای تفریحات مردم شده‌است. مردم انقلابی باید سالم، بانشاط، شاد، پرانگیزه، خلاق و امیدوار باشند و برای این امر، وجود امکانات تفریحی و ورزشی و انواع مسابقات ضروری است. درباب فرهنگ و اندیشه سخن بسیار است، که آن را به وقت دیگری موکول می‌کنم.
محمود احمدی‌نژاد، 22/12/1397

